rgya gar skad du/ pA da yo ga pra dI paM na ma/ bod skad du/ rnal 'byor lam gyi sgron ma zhes bya ba/ 'jam dpal smra ba'i seng ge la phyag 'tshal lo// rnal 'byor lam gyi sgron ma 'di// bstan pas log pa'i lam mi 'jug // sdug bsngal thams cad zhi mdzad pa// dam pa skyes mchog de la 'dud// A li kA li'i sgra don rtogs// sde snod gsum gyi don yang shes// bdag dang skye 'gro'i sems can rnams// ye nas skye med 'od gsal yang // ma rig pa yi rlung gis 'khrul// 'khor ba'i sdug bsngal nyams su myong // de las grol bar byed pa'i phyir// rnal 'byor lam pas 'di ltar bya// sdig pa'i las rnams rab spangs te// dge ba'i chos la brtson par bya// bka' la som nyi mi za zhing // rtag tu skyabs 'gro ma nyams bya// byams pa'i sems dang rab ldan zhing // 'gro la snying rje ci nus bya// 'dod yon dngos po mi rtag pas// gzung 'dzin chags sems rnam par spangs// gzhan la smad par mi bya zhing // 'gro ba'i bla ma spyi bor bkur// log pa'i lam du mi 'jug cing // mthu dang ngan sngags spel mi bya// longs spyod 'du 'dzi rnam spangs te// gcig pu nags su 'dug la bsgom // 'jig rten 'chal tshig mi brjod par// sngags dang snying po mdo yang brjod// yang na lkugs pa'i tshul du bsdad// rang byung dri ma med pa'i brda// lus la gru yi blo bzhag la// bcud len gyis ni zungs kyang bskyed// gtum mo yis ni ro bsnyams te// 'byung ba bsnyams zhing nad rnams dbyung // gnod sbyin bar chad byed pa la// brtul zhugs gdams pa'i spyad pa bya// mi ngal gsum dang 'du ba gsum// 'khor lo gsum dang rtsa ba gsum// 'bar ba gsum dang chud mi za// thim pa gsum dang rgyas gdab bo// mdor na thams cad sems yin te// sems las ma gtogs chos gzhan med// sems su 'dzin pa 'khrul pa'i blo// blo las grol na gnyis su med// gnyug ma'i ngang las ma yengs par// dngos por snang ba sgyu mar blta// sgyu ma brdzun pa rmi lam tshul// rmi lam tshul sogs rab shes nas// dpe brgyad bzhin du shes par bya// rnal ma'i chos la rab gnas na// gang ltar spyad kyang bde ba thob// des na rnal 'byor brtson par bya// sdug bsngal zhi bar byed pa rnal 'byor lam gyi sgron ma zhes bya ba rje btsun ka ma la shI las mdzad pa rdzogs so// 