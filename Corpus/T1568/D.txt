@#// bcom ldan 'das thugs rje chen po yid rnyog pa med par mdzad pa la phyag 'tshal lo// sa gsum dbang phyug lha gsum 'jig rten 'od mdzad ni// gangs ri ltar dkar skal ldan yid kyi ngal so'i rgyu// bde gnas mchog sbyin gcig pu rtag tu dbugs 'byin brtson gyur gang // dpal ldan mgon po spyan ras gzigs dbang nyid rtag 'dud// ring nas dub pa skyabs med pa// rnam g.yeng rnam par gzings pa yis// rtag tu nyon mongs gyur pa gang // de dag dal ba'i thabs 'di brjod// yid dang rjes mthun gnas su ni// blo ldan rnyog pa med yid kyis// ltos pa thams can dor nas su// lha gsum rnal 'byor bsgom par bya// stong pa nyid skyes pad+ma dang // bde chen las grub zla dkyil du// lus ngag sems kyi rang bzhin rim// hrIHdang AHdang hUM zhes pa// dkar dang dmar po sngon po dag // sku gsung thugs dag sbyor ba yis// bsams la 'od spro bsdu ba yis// phyag 'tshal nyid dang sku blta'o// de la dbus su 'jig rten mgon// gzhon nu dkar sgeg mdzes pa'i gzugs// g.yas su khro gnyer dmar mdzes khro// g.yon du sgrol ma ljang ngul ma'o// rang rang 'dab skyes 'dab bzhi'i thugs// rtsa ba'i yi ge bzhis mtshan pa// rang gi snying po sa bon bcas// gsal byas ye shes gzhug par bya// de nas dub pa ngal so'i phyir// cho ga'i sbyor bas 'gro ba yi// sems dul dal ba rnyed pa la// brtson pas gsang sngags bzlas par bya// rang dang rjes mthun 'od zer gyis// 'gro ba'i dub pa gang gi rgyu// chags sdang ma rig las bcas 'phros// sdug bsngal dri ma bsal bar 'gyur// de rjes mkhas pa dmigs bcas dang // dmigs bral rnam par mi rtog la// rnal 'byor gnyug mar gnas na ni// ma lus mtshan ma rnam grol bsgom// gang phyir gang du gang gis gang // ji ltar bcing bas bdag dub pa// de phyir de yis der de nyid// de ltar grol bas bdag dal ba'o// e ma'o rnal 'byor zab mo che// e ma'o 'ching ba 'chi ba med// e ma'o rtag tu bde ba che// e ma'o e ma ngo mtshar rmad// yang ni dmigs bral nyid yid kyis// lus can dmigs med dmigs byas la// stong nyid 'od zer dbugs 'byin pa'i// sbyor bas dub pa ngal so bya// nam mkha'i mtha' gtugs srid na 'di dag mi ngal sems dub rnam pa kun tu nyon mongs dbang gyur sdug bsngal ni// sna tshogs kun rtog bag chags las bcas 'dzin pa'i blos bslad mngon zhen 'ching ba dam pa'i mdung pas nyer bcings pa// cho ga gang gis de shes gyur na skad cig de la dpag med rgyal ba'i phyag gis rjes skyabs dri rdul med// snying gi dbus su bde ba che thob gzha' lus 'di dang tshangs pa'i ngag thob 'gro ba'i gnyen gcig bla mar gyur// gang tshe skyo bas ldang 'dod na// dran pas brtan par byed pa yi// ting nge 'dzin la mnyam gzhag nas// brtse ldan dal bus ldang bar bya// kha na ma tho med dran bcas// rnal 'byor rnam par mi rtog dang // byams ldan kun tu yid gzhungs pa// rjes spyod dge tshogs brtsam par bya// sems ngal so ba'i thugs rje chen po'i sgrub thabs rdzogs so// 