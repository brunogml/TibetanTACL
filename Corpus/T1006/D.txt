@##// rgya gar skad du/ nA ga karma kro d+ha ma ra na nA ma/ bod skad du/ klu khro bos gsad pa'i phrin las zhes bya ba/ dpal phyag na rdo rje la phyag 'tshal lo// de bsnyen bzlas pa'i rtags byung na// 'ga' zhig dbang du bsdu dgos pas// de dbang bya phyir man ngag rim// mgon la lus btud man ngag dran// dur khrod la sogs gnas dag tu// sngon du bsnyen pa rdzogs pa yi// nag po'i phyogs kyi zla ba la// bdun dang dgu dang lnga dus la// dkyil 'khor gru gsum khru gang tshad// mgo ni lho ru bstan par bya// sbrul dang sbal pa'i sha dang ni// ske tshe ju tshe khre dang til// thal ba sa dang lan tshwa dang // bu ram 'bras phye rnams las ni// sor brgyad tshad kyi smad 'khyil ba// dgu dang bdun dang lnga dang gsum// klu yi rgyal po'i gzugs byas te// mthing nag hUM phaT snying gar gzhug // gru gsum nang du mgo bo lhor// bstan te gan rkyal lta bur gzhag // de ltar rdzas rnams bsags nas ni// lha yi rnal 'byor bdag ldan pas// lcags kyu lnga dang sa bon lnga// 'dod pa'i lha la dbul ba ste// sbrul dang sbal pa'i sha khrag sogs// bsgrub bya de nyid la ni sbyin// rta sha la sogs sna tshogs sha / nang gi bka' srung rnams la sbyin// 'bras chan la sogs gtor ma ni// phyi yi bstan srung rnams la sbyin// bdag nyid lha yi rnal 'byor bya// sa bon las ni sna tshogs pa'i// khro bo mtshon cha 'dzin pa yis// bsgrub bya'i cho ga dang bral nas// drangs te sa bon la ni bstim// snga ma'i sa bon nyid gyur pas// 'gugs par byed pa'i sa bon byung // dzaHhUM baM hoHnI lAM ba ra badzra pA Ni aM ku sha dzaHA kaR+Sha ya che ge mo hUM dzaHhUM phaT/ gsang sngags 'di ni brjod pa las// lcags kyu thogs pa'i lha mo ni// dpag tu med pa bkug par bsam// dzaHhUM baM hoHbe+e waM ba ra badzra pA Ni che ge mo pra be+e sha ya phaT/ gzugs brnyan kha phye bstims la gzhag // sna tshogs nad kyis gzir ba dang // lus 'dar sems ni gdung bar bsam// sta re la sogs mtshon gyis gzir// rlung nag gis g.yengs grang bas khyab// gcan gzan sogs kyis lus zos bsam// dam tshig bsrung phyir gtor ma sbyin// de nas phur bu mtshon cha thogs// gsad thabs gsum gyis gsad par bya// gnas bdun du ni phur bus gdab// hUM nga ni phyag na rdo rje ste// dus gsum sangs rgyas thams cad kyis// gdug pa 'dul phyir dbang bskur bas// stobs chen phyin las drag po yis// skad cig tsam yang mi gnas phyir// lus kyi gnad du gzir bar gyis// oM nI lAM ba ra badzra pA Ni che ge mo kI li kI la ya hUM hUM phaT phaT/ gsang ba'i bdag por bka' srung phyir// gsang ba'i dam tshig bstan par bya// oM nI lAM bar badzra pA Ni sa ma ye hUM phaT/ phyag na rdo rje'i dam tshig ste// phur pa'i lha dang che ge mo// dam tshig gnyan gyis 'da' bar// ci bsgo thams cad mnyan par gyis// hUM nga ro stobs chen drag po'i sgra// gdug pa gang zhig 'da' mi byed// nga yi mthu stobs drag po'i sgra// mgo bo tshal pa brgya ru 'gems// nyon cig ltos 'gro thams cad kun// mthu stobs drag po'i bka' ma 'da'// oM nI lAM ba ra badzra pA Ni che ge mo ha ra ha ra/ pra ha ra pra ha ra/ ts+tshin+da ts+tshin+da/ b+hin+d+ha b+hin+d+ha hUM phaT/ hUM rdo rje chen po rab 'bar tho// bka' las 'da' byed che ge mo// rdo rje chen pos snying bsregs nas// lus sems phra rab rdul du rlog // rdo rje tho ba'i gtun khung du// rdo rje tho bas gtams byas nas// lha yang thal bar rlag byed 'gyur// lha yi che ge mo des gsod// oM nI lAM ba ra badzra pA Ni che ge mo ha na ha na/ ha sa ha sa d+ha ra d+ha ra/ mA ra ya mA ra ya/ nA sha ya nA sha ya/ hUM phaT/ tar+ya thA hUM phaT/ rim pas gtor ma 'di sbyin no// bdag med dngos pos btab cing dbul// nges par sod nas mnan pa bya// dkon mchog gsum la sdang ba'i dgra// man ngag rim pas gsad par bya// thos pa mang zhing shes rab can// bla ma la gus ser sna med// yin gyi gzhan du sbyin mi bya// bag med pas ni gal te byin// 'bras bu mi 'dod sna tshogs ni// tshe 'di nyid la myong bar 'gyur// sdang dang gdug pas zin pa'i thabs// zab mo'i man ngag cung zad smras// de yi bsod nams ci bsags pa// sdang dang gdug pa 'dul bar shog// slob dpon dzA ba ri ba'i zhal snga nas mdzad pa'i khro bos gsad pa'i phrin las paN+Di ta de ba pUr+Na ma ti dang / lo tsA ba chos kyi bzang pos bcos pa'o// 