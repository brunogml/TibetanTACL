@##// rgya gar skad du/ akA+o b+h+ya sA d+ha naM nA ma/ bod skad du/ mi 'khrugs pa'i sgrub thabs zhes bya ba/ bcom ldan 'das mi 'khrugs pa la phyag 'tshal lo// mi 'khrugs pa la phyag 'tshal te// de yi sgrub thabs bri bar bya// dal 'byor theg chen rigs chen dang // snying rje shes rab yon tan dang // byams dang snying rje ldan pa dang // dad cing bla ma la gus pas// skyabs su sor zhing sems bskyed pa// dam tshig sdom ldan dbang thob pas// las dang cho ga shes nas ni// dgon pa'i gnas dang grong gi mthar// las bya bde ba'i stan 'dug nas// khrus byas gtsang ma'i gos can gyis// rang lhar gsal ba'i thugs ka ru// pad+ma zla ba'i steng du hUM// de nas 'od zer 'phros pa yis// bla ma dang ni mi bskyod pa// spyan drangs mdun du bzhugs pa la// bdun po rnam par dag par bya// tshad med bzhi dang ldan par bsgom// chos rnams thams cad dngos med par// sems kyis bsgom par byas nas ni// b+h+rUM dang baM las sna tshogs bsgom// a las zla ba'i dkyil 'khor bsam// rang gi sa bon dbus bsams nas// dam tshig dag dang phyag rgya dag // bsam zhing de bzhin nyid du sbyar// rnal 'byor pas ni bsgrub par bya// lha yi rnal 'byor tshul du bsgyur// zhal gcig phyag gnyis sku mdog sngo// g.yon pa mnyam gzhag rdo rje dang // g.yas pa sa gnon tshul can no// rgyan dang ldan par rang nyid bsgom// thugs kar pad zla'i steng du ni// de steng rang gi sa bon dang // phyag mtshan phyag rgyas byin gyis brlab// rang nyid mi 'khrugs par bsgoms nas// sangs rgyas bzhi po phyogs dang bstun// rang rang phyag rgya ldan par bsgom// hUM las 'od 'phros pad+mo yi// 'dab ma brgyad la lha mo brgyad// phyag mtshon brgyad las sku bskyed do// rtsa sngags brgyad po brjod pa las// dri za'i phyogs su pad+ma can// sku mdog dkar mo dpal be'u bsnams// me yi phyogs su 'jigs byed ma// sku mdog dkar mo 'khor lo bsnams// gshin rje'i phyogs su rnam rgyal ma// sku mdog sngon po rgyal mtshan bsnams// bden bral phyogs su mdangs ldan ma// sku mdog sngon mo gdugs bsnams pa// kU yi phyogs su 'od ldan ma// sku mdog dmar skya pad+ma bsnams// rlung gi phyogs su dkar sham ma// sku mdog dmar skya bum pa bsnams// gnod sbyin phyogs su dri med ma// sku mdog ljang gu 'bud dung bsnams// dbang ldan phyogs su yid gzhungs ma// sku mdog ljang gu nya bsnams pa'o// sgo ma bzhi po 'dod lha ste// phyogs dang bstun zhing phyogs skyong dang // gzhal yas rim par bsgom par bya// de ltar dam tshig lha bskyed de// thugs ka'i rdo rje'i hUM las ni// 'og min gnas su 'od 'phros pas// mi 'khrugs mdun nam spyi bor bsam// rang lus mi 'khrugs bsgoms bstims la// ltag 'og rim pa ji bzhin du// lha yi go rims ji bzhin bar// sangs rgyas rnams kyis dbang bskur ro// yang na rang nyid lhar bsgoms la// mi 'khrugs mdun du bsgom par bya// gzungs drang pa yi ting 'dzin ni// thugs las 'od zer 'phros pa yis// de nyid sum brtsegs rang rang gzhan// lha dang bum pa mchod rten gtor// bum pa mchod rten la sogs nang // rgya mtsho zla ba pad+ma la// lha bskyed ye shes bstim par bya// dad pa dang ni dam tshig gis// bdag la rab tu dgongs par mdzod// oM ak+Sho b+h+ya dza/ a big+h+nAM ta kr-i ta hUM phaT/ thal sbyar sor gnyis phyir bskyed de// ta thA ga to ta b+ha bA ya swA hA dzaH hUM baM hoH/ de nyid gdan la bzhugs pa la// mchod bstod la sogs dbul bya ste// oM ar+g+haM pra tIts+tsha puSh+pe/ d+hU pe/ A lo ke / gan+d+he/ ni bi d+h+ye shab+da/ ba liM ta pU ja khA hi khA hi/ chos nyid mnyam pa'i dang las ma g.yos kyang // thugs rjes rtag tu mya ngan mi 'da' zhing // phrin las rnam bzhis 'gro ba'i don mdzad pa// bcom ldan mi 'khrugs pa la phyag 'tshal lo// gtor ma mgron du dmigs la bsngo// sgra dang sems dang gzhi la gzhol// yan lag bzhi dang dmigs pa gsum// rang don du ni bsnyen pa yin// grangs dang dus dang mtshan ma'o// dngos grub sgrub pa'i bzlas pa ni// ngag dang shib bu rdo rje'i bzlas// yid kyis bzlas pa byas pa bzhi// me dang sgra dang sgra mthar gsum// brjod pa med pa'i bsam gtan te// thun gsum dag tu bzlas pa bya// gtong ma mchod bstod gtor ma btang // ye shes gshegs dang dam tshig bsdu// de ltar thun gsum sbyor ba yis// bsnyen pa sngon du song ba dang // gang 'dod dngos grub bab pa'i phyir// de nas las la sbyar bar bya// bzlas brjod me la tshul khrims rlung gis sbar// brtson 'grus chen po'i me lces sdig sgrib sreg // pad+ma'i drod la char chu yis// kha zum 'od kyis 'byed pa dang // nyi ma me shel me 'byung bzhin// mi yi lus la dngos grub ster// mi gnas bsod nams ster bar byed// sgra yis thar pa ster bar byed// 'di ni yid bzhin nor bu rin chen ltar// spyi bo'i gtsug tu kun gyis bkur bar 'os// ngan song rnams las thar lam 'dis sgrub bo// rang gzhan mdun du bsgoms kyang dngos grub ster// mgon po mi 'khrugs pa yi ni// sgrub pa'i thabs mchog 'di bris pa'i// bdag gi dge ba'i las 'di yis// bdag dang 'gro ba thams cad ni// myur ba nyid du sangs rgyas nas// 'gro la phan phyir chos ston zhing // sems can sdug bsngal las grol shog // bcom ldan 'das mi 'khrugs pa'i sgrub thabs rgyas pa slob dpon dI baM ka ra shrI dz+nyA nas mdzad pa rdzogs so// // paN+Di ta de nyid dang / bod kyi lo tsA ba dge slong tshul khrims rgyal bas bsgyur zhing zhus te gtan la phab pa'o// 