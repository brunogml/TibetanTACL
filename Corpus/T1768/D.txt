@##// rdo rje rnam par 'joms pa la phyag 'tshal lo// dam tshig spyod pa'i nges pas ni// mi smra ba dang mi bya nyid// sba ba dang ni de bzhin mchod// tshim bya yid la rnam par bsgom// mkhas pas gsad bya rmongs bya nyid// brgyad po 'di dag bsrung byas na// dam tshig tu ni yongs su grags// ci zhig mi smra zhe na ni// sngags dang rgyud kyi rang bzhin can// dam tshig spyod dang 'dre ba dang // brdzun du smra ba rtsub pa'i tshig // 'khyal tshig gang yang smra mi bya// ci zhig mi bya zhe na ni// phra ma srog chags 'tshe ba dang // gtam gzhan rnams ni brnyas pa dang // sgyu dang phrag dog nga rgyal dang // rku dang g.yo ni bya ba min// ci zhig sba bar bya zhe na// rang sngags sngags kyi nor bu dang // chang dang rdzas kyi 'du ba dang // bden dngos spyod dang grol ba dang // dngos grub mtshan ma sba bar bya// ci zhig mchod par bya zhe na// byis pa nad pa bud med rgan// dman dang mgon med smad pa dang // bsnyen gnas dka' thub kyis nyon mongs// 'phags pa'i dge 'dun dag kyang mchod// ci zhig tshim par bya zhe na// slob dpon med dang pha ma dang // lha dang zhing gi bdag po dang // dur khrod pa yi 'byung po dang // mkha' 'gro ma rnams tshim par bya// ci zhig bsgom par bya zhe na// dkon mchog gsum dang de bzhin bdag // phyag rgya ye shes rang gi ngos// cha bcas pa dang cha med pa// bla ma sngags kyang bsgom par bya// ci zhig gzhom par bya zhe na// chags dang gti mug de bzhin sman// le lo de bzhin mi dga' dang // dad pa med dang de bzhin brkam// dbang po'i gdon yang gzhom par bya// ci zhig rmongs par bya zhe na// dkon mchog gsum la gnod byed dang // sdang dang phra ma can dang gdug // rgyal po 'khor dang sdig can dang // mi srun dag kyang rmongs par bya// dam tshig 'di dag bsrung bar bya// bsrungs nas dngos grub ster bar byed// dngos grub dam tshig sdom pa ni// khyod kyis rtag tu bsrung bar bya// rdo rje dril bu phyag rgya dang // byang chub sems kyang gtong mi bya// gnod par byed la byang sems bskyed// rdo rje'i spun la bsnyen bkur bya// dad pa med pa rab tu smod// slob dpon la ni brnyas mi bya// zhabs la spyi bos phyag byas te// bla ma la ni yon yang dbul// dngos po'i khyad par gang dang gang // mnyes phyir de la dbul bar bya// de bzhin bza' ba'i bye brag rnams// phongs pa med par dbul bar bya// gal te de la brnyas gyur na// sangs rgyas thams cad brnyas dang mtshungs// dus min 'chi bar 'gyur ba ni// glen pa dgra dang rkun po dang // de bzhin gdon dang rims kyis thebs// rgyal po'i chad dang phra men dang // me dang chu dang stag dang dug // bsad nas sems can dmyal bar ltung // sems ni khro bar mi bya zhing // nam yang shes rab nyams mi bya// rtag tu khyod ni de ltar srungs// zhes brjod par bya'o// slob dpon pad+mas mdzad pa rdzogs so// 