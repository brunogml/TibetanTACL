@#// bcom ldan 'das thugs rje chen po gzugs brnyan gyi rnam par snang ba la phyag 'tshal lo// ting 'dzin goms pa'i gang zag gis// bden rtog ma lus bzlog phyir dang // lha yi dri ma'ang spangs pa'i phyir// gzugs brnyan gzugs can man ngag bri// skye bos rab dben nyams dga'i gzhir// 'dab brgyad pad+mo phye ba yis// maN+Dal yid 'ong legs bris la// de dbus 'dren pa snang bar bya// shar gyi 'dab mar khri btsugs la// de steng shin tu dri med gzugs// brtson pa'i cha byad rgyan mang mnga'// dkar dmar la sogs bdag yid ltar// chu nang rab dang zla ba dang // gzugs ltar de yi sprul pa gsal// shel dang me long la sogs ngos// dkyil 'khor lte bar mngon par bzhugs// drang srong gtso bo sgyu ma'i rnam thar ni// gdul dka' 'dul phyir sna tshogs skur ston yang // de tshe de don de nyid gzugs mi mnga'// de nyid 'dir ni stong nyid gzugs zhes brjod// ma dag lus kyi dri ma thams cad las// shin tu ring gyur phun tshogs skur snang la// de nyid mkha' ltar dmigs pa rab zhi ba// dus gsum rgyal ba'i ye shes sku yin no// byis pa rnams ni kha dog dbyibs dbye bas// snang ba ji bzhin don de bzhin zhes rtogs// mkhas rnams ji ltar snang ba sna tshogs nyid// gang snang de ltar de tsam zhi bar shes// ji ltar lha yi sbyor ba 'dir mtshan med// de ltar gzugs sogs dngos kun yang dben na// shes rab kyis brtags blo gros rim gnyis la// mkhas pas mtshan mar mi bya smos ci dgos// de ltar lha dang lha'i rang bzhin dang chos thams cad kyi dag pa rtogs par byas nas rten cing 'brel bar 'byung bas mngon par sprul pa'i lha'i sku phyag rgya chen po dmigs te/ bdag nyid rim pa gnyis dang ldan pa'i sku gsung thugs mtshan ma nye bar zhi ba'i mthar thug par gyur pa dang bsre bar bya'o// de nas khrus dang byug pa la sogs pa sngon du song bas/ phyag 'tshal ba dang bskor ba la sogs pa'i sgo nas sdig pa spang ba dang tshogs bsgrubs te/ dngos su 'byor pa dang yid las byung ba'i yo byad dpag tu med pas yang dag par mchod de/ dri ma sbyang ba'i phyir sngags 'di bzla'o// oM AHhrIHma hA ka pra ti bi pa ru pa bi shud+d+ha ta tA dz+nyA nA ma ma tsit+tA ma d+ye pra tis+thA ra hUM/ rnam dag ye shes mchog sprul pas// sku bstan nyid kyi thugs hrIHyig // 'od mdzad me yis 'gro kun gyi// 'dzin pa gnyis bsregs gzugs brnyan gyur// dri ma med dang rnam mi rtog // gdul bya dang ni yang dag la// snang dang mi snang dbyer med gzugs// bsgrub pa rgyun mi 'chad pa'o// thugs rje chen po gzugs brnyan la brten pa'i sgrub thabs rdzogs so// 