@##// rgya gar skad du/ rat+na tsha da nA ma pany+tsi kA/ bod skad du/ rin po che'i tshogs zhes bya ba'i dka' 'grel/ dpal rdo rje mkha' 'gro la phyag 'tshal lo// sna tshogs pad+ma'i ge sar rdul gyis sku byugs pa// nyi ma'i dkyil 'khor la gnas dam pa'i gzi brjid ldan// ral pa can gyi mgo dang u ma'i nu ma gnyis// zhabs kyis mnan cing dpa' bo'i 'dug stangs kyis bzhugs pa// rdor dril phyag ni g.yas dang g.yon gyis 'dzin pa dang // glang chen dpa' bo'i pags pa 'dzin pa'i gar thabs can// snying rje'i rgyu las byung ba'i myu gu'i bde mchog gis// rnal 'byor la gnas rnal 'byor pa rnams srung gyur cig// sbas pa'i tshig don rin chen ming gi brag rgyud las// dka' rgyal zla ba'i shes rab rnon pos brkos pa yis// tshig gi rmongs pa'i mun pa chen pos 'joms byed pa// rin chen tshogs zhes bya ba'i dka' 'grel 'di byung ngo // de la/ mkha' 'gro 'byung ba kun spyod dang // de bzhin mtshan mchog bla ma'i rgyud// kha sbyar rgyud dang bzhi po ni// bshad pa'i rgyud du shes par bya// de dag dang ni rgyud gzhan rnams// rin chen tshogs zhes bya ba yi// dka' 'grel 'di ru bsdus pas na// mkhas pas rang dbang snyam mi brtag // de nas gsang ba bshad bya ba// mdor bsdus pa ste rgyas par min// zhes bya ba la sogs pa smos pa la/ sku dang ras ris kyi mtshan nyid ston pa'i le'u bzhi bcu rtsa gsum pa'i 'og tu rang dad pa'i lha thams cad kyi mtshan nyid ston par byed pa'i rgyud 'di yin zhes pa ni de nas kyis ston to// le'u de las kyang gsang bas na de nas gsang ba'o// mdor bsdus pa ni ma spros shing nyung la mi gsal bar byas pa ste/ bla ma mnyes par ma byas pa rnams kyis rtogs par dka' zhes bya ba'i don to// sangs rgyas rnams la gsang ba ste/ gzhan rnams la ni smos ci dgos zhes bya ba la sogs pa 'byung ngo // 'dir ni rang dad pa'i lha'i sbyor ba dang mi ldan pa dang / dam tshig la mi gnas pa rnams la dngos grub chen por mi 'gyur zhes de'i phyir dam tshig dang rang dad pa'i lha'i sbyor ba'i don du dkyil 'khor sngon du 'gro ba'i gsang ba bstan par bya'o// gsang ba de yang bcom ldan 'das kyis rgyas par bshad na 'jig rten gyis rtogs par 'gyur snyam pa de spang bar bya ba'i phyir khyad par du rgyas par min zhes bya ba gsungs so// gsang ba de yang ji lta bu yin zhe na/ smras pa/ he ru ka dpal yang dag sbyor// zhes bya ba la sogs pa smos pa ni/ tshogs gnyis rdzogs pa dang / rgyu rkyen gyis stong pa dang / bkod pa thams cad la nges par grol ba khyad par du byed pa'i sku dpal he ru ka zhes bshad do// he ru ka de'i yang dag par sbyor ba ni phyag dang zhal la sogs pa'i tshul gang du rdzogs pa de ni yang dag par sbyor ba ste/ rin po che'i kha sbyar ltar ma mo'i 'khor lo yongs su bstan to// ci'i phyir bcom ldan 'das kyis 'di bshad ce na/ smras pa/ 'dod pa'i don kun sgrub byed pa// zhes bya ba ni/ gzugs dang sgra la sogs pa rnams kyi sems can rnams kyi don kun du sgrub par byed pas 'dod pa'i don kun sgrub byed pa'o// bla ma zhes bya ba ni khams bcu drug pa'o// de las kyang bla ma ni bla ma'i bla ma ste/ nA da'i 'khor lo nyi shu rtsa bzhi'o// nA da de rnams ni mkha' 'gro ma ste/ mkha' 'gro dang mkha' 'gro ma nyi shu rtsa bzhi ste dpa' bo dang dpa' mo'o// de rnams kyi dra ba ni mkha' 'gro ma'i tshogs so// de'i sdom pa ni dam tshig ste mkha' 'gro ma ste mkha' 'gro ma'i dra ba'i sdom mo// de yang 'di skad bdag gis thos pa zhes gleng gzhir bstan pa'i phyir gsang ba de lta bu la gnas pa'o// ci de ltar gdon mi za bar 'gyur ram/ gang gis bstan/ nyan pa dang tshig gang // gang bstan snyam pa'i dogs pa mang du yod pas so so'i skye bo bzhin du dam chos 'di ldog pa'i yan lag tu 'gyur snyam na/ de rnams la grub pa'i mtha' thams cad dang ldan pa'i gleng gzhi'i tshig gi rjes su 'brangs nas bstan pa'i phyir/ rang 'byung ni ston pa bcom ldan 'das rdo rje 'chang chen pos gsungs so// gsang ba mchog gi dgyes pa na// zhes bya ba ni de la dang po bar ma dang tha mar gnas pa ni 'chad par 'gyur ba'i tshul ji lta ba bzhin du/ dang po gsang ba'i tshig dang de bzhin mchog ni bar ma dang / dgyes pa ni tha ma ste der bdag gis thos so// thams cad bdag nyid ni dus gzhan med pa'i tshe/ bcom ldan 'das bzhugs so// de bas na tshig lnga ni 'di skad bdag gis thos pa dus gcig na/ bcom ldan 'das bzhugs zhes tshig lnga pos ston pa ni/ gsang ba'i yang gsang ba'o// gsang ba ston par byed pa'i tshigs su bcad pa smras pa dang po gsang ba la gnas shing bar ma rig par shes par bya/ tha ma yang ni dgyes pa ste// myong ba thos pa zhes bshad do// gsang ba'i gsang ba bar ma ste// dgyes pa mchog ni dpyid kyi dus// rtag tu dus gcig bshad pa yin// thams cad bdag nyid bcom ldan bzhugs// zhes 'byung ngo // gleng gzhi so sor bstan na/ da ni de la gnas pa'i gsang ba bstan pa'i phyir smras pa/ mkha' 'gro ma kun dam tshig sems// zhes bya ba la sogs pa smos pa la/ mdor bsdus pa ste rgyas par min// zhes bya ba'i tshig gis bshad pa gang yin pa de ni 'dir mdor bsdus pa'i tshig bshad pa'i rgyud las mang du gsungs pa ni/ gsang ba sa yi khams yin te// mchog ni chu ru bshad pa yin// dgyes pa me zhes rnam par bshad// thams cad bdag nyid g.yo ba ste// rtag tu nam mkha' khyab par gnas// ra ni khrag gi khams zhes bya// ha ni ri las byung ba ste// s+ya ni dri yi lo ma yin// pa ni pags par rab tu bshad// ra ni dri nyid bshad pa ste// yi ge mi ni me tog bshad// yi ge ra ni de bzhin chu// mi ni pe sha ta gsungs yin// yi ge sa ni kun du ru// de bzhin rba ni rang byung ste// yi ge t+ma ni chu nyid yin// ne ni lha mo dri ldan til// yi ge sa ni sbrang bu'i rngul// de bzhin da ni mtsho skyes pa'o// s+the ni kha yi snying po ste// yi ge t+ya ni ka pu ra// mkha' 'gro ma kun dam tshig go// zhes bya ba ni khrag yin te/ me'i khams so// sems dpa' ni sa'i khams so// rdo rje sems dpa' ni chu'i khams so// mchog ni rlung ngo // bde ba ni nam mkha'o// de la yang gsungs pa/ mkha' 'gro ma kun dam tshig khrag // sems dpa' rdo rje kun 'byung ba// pad+ma rab tu gsal sbyor bas// pad+ma gar dbang mchog tu bshad// steng gi rang bzhin 'od gsal ba// rdo rje nyi mar rab tu grags// zhes 'byung ngo // de la sems dpa' ni skyes dgu ste skyes bu'i khyad par ro// de rnams kyi ni rdo rje ni de'i rtags so// de dag las gzhan dag byung bas na/ rdo rje sems dpa' las byung bas te/ byang chub kyi sems so// pad+ma gar gyi bya ba ste pad+ma gar ro// de la dbang byed pas na pad+ma gar gyi dbang phyug ste/ 'das ma thag pa'i rdo rje sems dpa' ni rdo rje nyi mar bshad do// mchog ces bya ba ni pad+ma gar gyi dbang phyug gi tshig gis mchog tu 'dzin par khrag bshad do// pad+ma'i 'od gsal ba mnyam pa nyid kyi phyir rdo rje nyi ma'o// steng gi 'od gsal ba zhes bya ba zla ba'i steng du 'od kyis khyab pa'i phyir de nyid rnam par snang mdzad yin no// rta mchog kyang rlung gis bskyod pa'i sems nyid kyis sna tshogs 'byung ba'o// zhu ba'i gzugs nyid kyis snying stobs dang / rdul dang mun pa dang dbyer med pa'i ye shes ni rdo rje sems dpa'o// de bzhin du yang bshad pa/ snang zhing 'bar ba nyid kyis ni// thub pa chen po rnam snang mdzad// mthar thug mthar ni rta mchog ste// sna tshogs rlung la yang dag 'byung // zhes gsungs so// yang na bshad pa'i rgyud gzhan ltar na/ mkha' 'gro ma thams cad dam tshig ces bya ba ni mkha' 'gro dang / dkyil 'khor pa'i mkha' 'gro ma rab gtum mo la sogs pa nyi shu rtsa bzhi'o// de dag rdul phra rab kyi rnam pa nyid kyi phyir mkha' 'gro ma kun gyi dam tshig sems can gyi don mdzad pa'i phyir sems dpa'o// mi shes pa'i ri bo 'joms pa'i phyir rdo rje ste ye shes su bshad do// sems dpa' ni 'jig rten gnyis te sems can gyi 'jig rten dang snod kyi 'jig rten no// de la sems can ni g.yo ba ste mi la sogs pa'o// snod ni brtan ba ste nags tshal dang ri la sogs pa'o// de gnyis kyang rnam pa bzhir dbye ste/ sa dang chu dang me dang rlung dang nam mkha'o// de ltar na tshig gsum gyis bcom ldan 'das dpal he ru ka'i sku gsum bshad do// 'di lta ste/ mkha' 'gro ma kun gyi dam tshig // ces pa sprul pa'i sku'o// sems dpa' ni longs spyod rdzogs pa'i sku'o// rdo rje sems dpa' ni chos kyi sku'o// sku gsum gyis bsdus pa sku bzhi pa bstan par bya ba'i phyir smras pa/ mchog ces bya ba ni sku gsum gyi mchog ste/ 'khor lo gsum gyi 'dren pa'o// bde ba zhes bya ba ni mchog tu dga' ba'i rang bzhin no// de la bshad pa de nyid dpal he ru ka 'khor lo can mchog dga'o// da ni bcom ldan 'das kyi rang bzhin bstan pa'i phyir smras pa/ 'di ni rang byung bcom ldan dpa'// zhes bya ba la/ 'di zhes bya ba 'das ma thag pa'i tshigs su bcad pas bshad pa bde mchog nyid do// rang 'byung zhes bya ba ni 'byung ba chen pos gzhal bar bya ba rjes su mthun pa'i tshul nyid kyis rang gi ngang gis byung ba'i phyir rang byung ngo // dbang phyug la sogs pa'i yon tan rnams dang ldan pa'i phyir dang / nyon mongs pa la sogs pa'i bdud bcom pa'i phyir/ bcom ldan 'das so// mi mthun pa'i phyogs rtog pa ma lus pa las rgyal bas dpa' bo'o// mkha' 'gro ma ni rtsa rnams so// de rnams kyi dra ba ni nA da'i 'khor lo'o// de nyid dam tshig ni sdom pa ste gang la yod pa de ni mkha' 'gro ma'i dra ba'i sdom mo// de nyid gcig pu lhag pa'i lha// zhes glegs bam gzhan las smos pa gcig pu ni bcom ldan 'das gnyis su med pa'o// lhag pa ni khyad par ro// lha nyid ni lha mo ste gsang ba la sogs pa'i tshig tu sngar bshad pa'i spyan la sogs pa'i rang bzhin khams lnga'o// de rnams shu kra dang rak+tar gtogs pa'i lha mo ni mkha' 'gro ma lnga 'khor los sgyur ba dang drug gi rang bzhin te/ phung po lnga dang skye mched drug gi lha mo rnams so// gcig pa nyid kyis de rnams ro gcig pa yin pa'i phyir de rnams las lhag pa'i phyir lha'o// de yang gal te rang byung yin na gang las 'byung bar 'gyur zhe na smras pa/ kun las byung ba'i sgra yi gzugs// zhes bya ba la sogs pa log par rtog pa thams cad las 'das pa'i bde ba dam pa las byung ba phung po dang / skye mched kyi mtshan nyid srid pa'i gzugs can bcom ldan 'das kyi thugs las byung zhes bstan to// sgra'i gzugs zhes bya ba ni dril bu'i sgra tsam ste/ shes rab kyi dbyangs rjes su 'gro ba sgra'i rnam par rtog pa'i mtshan nyid sgra tsam gyi gzugs brag ca lta bu de las byung zhes bya ba'i don to// don dam pa las rang byung gcig pu yang 'byung bar ma zad kyi rnam pa mang du 'byung bar bstan par bya ba'i phyir smras pa/ nges 'byung dam tshig spyod yul rnams// zhes bya ba smos so// nges 'byung ni yul la sogs pa'i bye brag gis nges par 'byung ba ste sna tshogs su snang ba'o// rang gi yid kyi yul la sogs pa nyid du mnyam zhing gcig pu nyid du gyur pas dam tshig ste/ gzugs la sogs pa yul dang yul can dbang po drug ste/ skye mched bcu gnyis ni dam tshig go// de rnams dngos po med par spyod pa ni spyod pa'o// de lta bu'i rang bzhin rtogs pa ni spyod yul te/ phun sum tshogs pa dang ldan pa'i ye shes kyi rang bzhin byang chub kyi sems bshad do// rtags kyi tshig gi ngor mang po'i tshig gi mtha' can du gsungs so// de nyid bstan par bya ba'i phyir smras pa/ 'jig rten gsum du rnyed par dka'// zhes bya ba ni 'jig rten gsum ni srid pa gsum ste/ 'dod pa dang gzugs dang gzugs med pa'i khams so// de rnams ni zag pa dang bcas pa yin pa'i phyir de rnams la rnyed par dka' zhes bya ba'i don to// thog ma dbus mthar rnam par gnas// zhes bya ba la/ 'di skad bdag gis thos pa zhes bya ba la sogs pa gleng gzhi'i tshig der bshad do// de yang ji ltar bstan zhe na/ smras pa/ shes rab thabs kyi sbyor ci bzhin// zhes bya ba la shes rab ni bsrub bya ste/ chu skyes so// thabs ni srub byed de rdo rje'o// de gnyis kyi sbyor ba ni thabs dang shes rab kyi sbyor ba ste de las ji skad bshad pa bzhin rtogs pa de la de skad ces bya'o// de nyid dpes bstan par bya ba'i phyir smras pa/ de bzhin sngags bzlas bsam sogs ldan// zhes bya ba la bzlas pa ni bzla ba ste nang gi smra ba'o// bsam gtan ni ting nge 'dzin te tshig dang sdom pa'i tshul dang 'dul ba dang dga' ba la sogs pa'o// gsum po de rnams go rims kyis byung ba de dang ldan pa'o// sbyor nyid cho ga'i ye shes ni// zhes bya ba la/ na dA rnams dang phung po dang khams dang skye mched rnams kyi sbyor bas na sbyor ba ste/ dpal he ru ka'i sbyor ba'o// sbyor ba de la cho ga ni sbyor ba'i cho ga ste mngon par rtogs pa'o// de shes pas ni cho ga shes pa'o// de'i dngos po'am las ni sbyor ba shes pa nyid do// bdud rtsi lnga'i mtshan nyid du gyur pa'i dpal he ru ka'i rnam pa lha bzhengs pa'i cho ga zhes pa'i don to// brgyus shing byas pas gtso bor gyur pa nyid kyis bcom ldan 'das dpal bde mchog gang gis rtogs par 'gyur ba de tshig gi tshogs rjod par byed pa'o// de la rgyud de las gsungs pa bshad de/ rigs lnga'i mtshan nyid de kho na nyid ni brjod par bya ba gsungs so// mnyan par gyis zhes bya ba ni gsang ba'i bdag po lag na rdo rje khyod kyis/ he ru ka dpal yang dag sbyor// zhes bya ba la sogs pa'i tshigs su bcad pa rnams nyon cig ces bya ba'i tshig rnam par sbyar ro// de kho na nyid de ci lta bu yin zhe na smras pa/ dbugs dbyung bar ma mchog bsdu ba// zhes bya ba la dang po dang tha ma ni gzhon pa dang rgas pa ste de gnyis kyi dbus na yod pa ste rdul lo// de yang myos shing dregs par byed pas na mchog ste lha ma yin gyi slob dpon no// de gnyis bsdus pa ni mdor bsdus pa'i tshogs gang la yod pa de ni bar ma dang mchog gi tshogs bsdu ba'o// de bas na bar ma dang mchog gi bsdu ba ni tshogs so// bar ma dang mchog gi sgras nye bar mtshon cing tshogs bsdu ba'i phyir/ ci bar ma dang mchog spang bya yin nam zhe na smras pa/ dri yi chu dang bcas pa yis// zhes bya ba smos so// dri'i chu ni se la ga ste de dang bcas pa ni dri'i chu dang bcas pa ste ka pu ra'o// dri'i chu dang bcas pa des tshogs bstan to// tshogs tsam ni ma yin no zhes bya ba'i don to// de la yang gsungs pa/ bar ma mchog gi bsdu ba dang gnas lnga'i go rims kyis de bzhin zhes bya ba la sogs pa gsungs so// de la gnas lnga ni gsang ba dang mchog dang dgyes pa la sogs pa ste/ we ta la sogs pa'i gnas lnga po de rnams kyi go rims ni gnas lnga'i go rims so// de bas na we ta la bsdus pa'i gnas lnga po zhes pa'i don to// de lta yin na par ma dang mchog thabs ma yin pa la brtson pa bdag cag dang 'dra ba rnams kyis rnyed par dka'o snyam na smras pa/ blo ldan ri lu ma rnams mchod// ces bya ba la ri lu ma ni gzhon nu ma ste/ rdo rje'i rigs la sogs pa las 'byung ba bshad pa'i rgyud las gsungs pa'i mtshan nyid lo bcu gnyis pa brjed ngas med pa dpa' mo'o// rtag par khyad par dus su ni// zhes bya ba la dus ni dpyid kyi dus so// khyad par ni dpyid zla ra ba dang 'bring po la sogs pa'o// de bzhin du yang gsungs pa/ khyad par ston zla zhes bya ba// ston dang dgun yang de bzhin te// yid las byung ba'i 'du shes nas// grol 'dod sbyor ba bya ba yin// de 'dod pas dus der rtag tu rgyun mi 'chad par mchod do// de ma rnyed pa'i 'jigs pas shin tu blta bar bya zhes bya ba'i don to// gang la yang bshad par bya ba'i mtshan nyid ri dgas kyi mig dang ldan pa de mi rnyed na dngos grub thob par bya ba'i phyir pho nya mo cig shos bstan par bya ba'i phyir smras pa/ pho nya lhan cig skye dngos grub// tha ma mchog ces bya ba la sogs pa la/ de la mdor bsdus pa ni nag po tha ma dkar po 'bring de la grub pa ni grub pa'o// lhan cig skyes pa ni nag skya'i kha dog go// ljang gu ni mchog yin no// de la yang gsungs pa/ lha mo chen mo cig nyid de// de la stobs ji lta ba bzhin du yongs su shes shing mchod par bya zhes bya ba'i don to// lha mo de rnams kyang mchod pa na ci ltar mchod ce na smras pa/ yid ni nang du chud pa yis// zhes bya ba la sogs pa la/ nang du chud pa ni shes rab dang 'brel pa las ma 'das pa'i sems kyis brten par bya'o// dngos grub brtson zhes bya ba ni/ mchod pa'i dgos pa bshad do// dngos grub thams cad la yang mthing ga kho na mchog yin na/ nag po dang dkar po yang gang la sbyar snyam na smras pa/ rang rdzas thig les sangs rgyas dang // zhes bya ba la sogs pa smos pa la/ spyi'i dngos grub dang mi 'gal ba nag mo'am dkar mo'i mchod pa las skyes pa'i rang gi rdzas kyi thig le spros pa rnams kyis sangs rgyas ni rnam par snang mdzad la sogs pa'o// byang chub sems dpa' ni sa'i snying po la sogs pa'o// de rnams mchod par bya'o// sangs rgyas dang byang chub sems dpa' rnams mnyes par bya zhes dam tshig nye bar bstan to// de la yang gsungs pa/ dang po nad las grol ba dang // gnyis pa dam tshig spyod pa yin// gsum pa don ni du ma la// sgrub pa'i dbang po yon tan gsal// yang na rdzogs pa'i rim pa rig pa'i rnal 'byor pas ri lu ma zhes pa ni lhan cig skyes pa'i phyag rgya mchod do// rtag tu zhes pa ni rgyun ma chad pa'o// dus khyad par du zhes pa ni so so rang gis rig pa'i skad cig ma'o// grub pa zhes bya ba ni yongs su rdzogs pa'o// yid ni nang du chud pa ni/ rang 'od shes rab ma dang yang dag par sbyor ba dang ldan pa'o// de lta bu'i rnam pa'i gzugs brnyan gyi sems kyis pho nya mo mchod la dga' ba spros te/ brjod du med pa la dmigs zhes bya ba'i don to// de la yang gsungs pa/ cig shos yongs su rdzogs pa yi// rdzogs pa'i rim pa sgom pa pos// thog ma med pa'i nga rgyal gyis// rang bzhin med la rtag tu gnas// dus kyi nges pa med pa dang // ji snyed shes rab snyoms 'jug pa// bde gshegs thams cad 'byung ba dang // nang du chud pa'i yid kyis spyad// ces 'byung ngo // da ni pho nya mo'i dbye bas mchod pa'i lha dbye ba bstan pa'i phyir yang gsungs pa/ lha mo mchod pa gsum du 'dod// tha ma chags pa'i tshul nyid kyis// rdo rje can rnams bsdus nas bya// btsun mo'i b+ha ga bde chen las// spros nas dkyil 'khor bri bar bya// zhes gsungs so// de ltar phyogs gnyi ga la yang mchod pa 'di dgos pa ci zhig yin zhe na smras pa/ mthong ba dang ni reg pa dang // thos pa dang ni dran pa yis// zhes bya ba la sogs pas rnal 'byor pa'i mchod pa la dga' ba'i rnal 'byor pa la 'jug pa'i phan yon bstan pa yin no// gal te dam tshig gi mchod pas 'bras bu yod na de'i phyir dam tshig srung ba dang mi srung ba'i yon tan dang skyon smras pa/ rtag tu dam tshig bskyang bar bya// zhes bya ba la sogs pa la dam tshig bsrungs pas yon tan yod na dam tshig de gang yin zhe na/ smras pa/ khrag chen ga pur bcas pa dang // tsan+dan dmar po dang sbyar ba// tshogs kyi nang du zhugs pa na// thams cad bcud kyis len du gnas// zhes bya ba ni khrag chen ni rang byung me tog go// ga pur dang bcas pa ni byang chub kyi sems dang bcas pa'o// tsan+dan dmar po ni sha chen no// tshogs ni rnal 'byor pa'i bshad pa'i las dang / rtags dang mig la sogs pa dbang po lnga las byung ba yin no// tshogs de'i dbus su zhugs pa ni 'dres pa ste ro gcig pa'o// gcig dang gnyis dang gsum dang bzhi dang lnga las mchog ni thams cad mchog go// de gang zhe na smras ga bcud kyis len zhes pa ni de la bcud ni 'dod chags chen po'i rang bzhin no// de yang sbom pa dang phra ba'i dbye bas rnam pa gnyis so// de la sbom pa ni rdzas kyi bye brag gis rnam pa dgu'o// phra ba ni rdul lo// khams rnams sgyur bar byed pa'i phyir gcig pu tshon gyi khyad par ro// len pa ni khams rnams bsdu ba ste bcud kyis len no// de lta na yang khrag chen po la sogs pa'i tshig 'jig rten gyi skad kyis yongs su gzung ba de nyid kyis bstan nam/ 'on te de ltar ma yin par bshad snyam pa la dogs pa spang ba'i phyir bshad pa'i rgyud las gsungs pa'i brda skad smras pa/ khrag chen me tog nyid yin te// dpyid kyi dus su gang byung ba// ga pur shu kra zhes bshad pa// sha chen tsan+dan dmar po yin// dbang po thams cad las byung ba// tshogs zhes bya bar rab tu grags// stong pa'i stong pa snang med gang // bcud rigs bcud kyis len gyi mchog // sbom dang phra ba'i bye brag gis// de nyid khyad par gnyis su song // spom pa rdzas ni rnam pa dgu// rdzas kyi dbye bas 'jug par byed// rdul ni tshon gyi khyad par te// 'dus pa gong bu yin par 'dod// ces bya ba la sogs pa 'byung ngo // bcud kyis len 'dis ci bya zhe na/ smras pa/ mthe bong ming med gdong gis ni// rnal 'byor rig pas bldag par bya// zhes bya ba la/ de ming med ni lha mo ches 'byung ba'i yan lag mchog go// mthe bong ni skyes bu'i gsal byed de rdo rje'o// de gnyis kyi gdong ni ming med dang mthe bo'i gdong ste/ de gnyis kyis bldag par bya ba ni myang bar bya ba'i don to// rnal 'byor ni sbyor ba ste phan tshun phrad pa'o// de shes pas na rig pa ste/ rnal 'byor rig par bshad do// spyang ki dang / khyi la sogs pa lta bu'i sbyor ba 'dis ci 'grub ce na/ smras pa/ slob dpon rnams sam bshad pa'i rgyud kyi rigs pa ci lta ba bzhin du rjes su 'brang bar bya'o// de la bshad pa'i rgyud las kyang // skyed byed mgon za'i tshad tsam ni// rgya mtsho de bzhin nyis 'gyur dang // bzhi 'gyur ral pa can sbyin bya// dbang byed bldag pa'i cho ga mchog // ces bya ba la sogs pa'i bldag pa'i cho gas bshad pa'i dngos grub ci mi 'grub ce na/ smras pa/ zla ba'i btung ba bzhin zhes bya ba la sogs pa la/ zla ba ni nang gi bdud rtsi'i bdag nyid lha rnams kyi btung ba'i phyir zla ba'i btung ba ste mchog yin no// ji ltar zla ba'i btung ba 'jig rten du ji ltar mi 'gal bar grub pa de bzhin du 'dir shes par bya'o// dngos grub rtag pa thob par 'gyur// zhes bya ba ni bskal pa du mar rgas pa dang / 'chi ba med par gnas par 'gyur// zhes bya ba'i don to// ci tshe ring ba tsam gyis 'bras bu yin nam snyam pa la smras pa/ 'di ni mi 'chi bcu phyed 'gyur// zhes bya ba ni de la dgongs pa 'di yin te/ lha dang lha ma yin rnams bcud kyis len gcig pus mchog tu 'dzin pa'i lta ba dang ldan pas tshe ring bar 'gyur la/ 'di ni rtag pa dang chud pa'i lta ba las 'das pa'i mi 'chi bcu phyed spros pa med pa'i mi 'chi bcu phyed kyis dngos grub mi 'grub pa med de thams cad 'grub ces de'i phyir smras pa/ dngos grub thams cad 'jug byed 'gyur// zhes bya'o// da ni dngos grub thams cad bzhag ste/ bcud kyis len gyi dngos grub gcig pu kho na bsgrub par bya zhes dogs pa rnams la dngos grub kyi rgyu la 'jug pa'i phyir smras pa/ mchod bzhi zhes bya ba la sogs pa smos pa la/ rdo rje bzhi yis mchod bzhi'o// de la rdo rje bzhi ni/ dang po stong nyid byang chub ste// gnyis pa sa bon bsdus pa'o// gsum gzugs brnyan rdzogs pa ste// bzhi pa yi ge dgod pa'o// stong pa nyid kyi byang chub kyi sems nas brtsams te/ gzugs brnyan rdzogs pa'i bar du mchod pa bzhi zhes bya'o// sgrub pa po bde ba'i mtshan nyid kyi phyir bdag dang gzhan gyi don du dus bzhir mchod pa bya'o zhes bya ba'i don to// dbang po gnyis snyoms par 'jug pa ni zhes bya ba la/ dpa' bo nyi shu rtsa bzhi dang / de tsam gyi dpa' mo rnams kyi yang dag par sbyor bas snyoms par 'jug pa ni mchod pa'o// de nyid 'dzin ces bya ba ni de kho na nyid rig pas mchod par bya'o// de la yang gsungs pa/ mkha' 'gro ma sogs de bzhin no// lha mo nyi shu rtsa bzhi rnams// byang chub sems kyis bskyed pa yi// rim pa bsgoms pas dus bzhi la// bde ba'i bdag nyid yin pa'i phyir// sgom pa pos ni mchod par bya// dbang po gnyis kyi sbyor ba dpa' bo dang dpa' mo gnyis su med pa'i mchod pa 'dis cir 'gyur zhe na smras pa/ lha dang mi'i bde ba zhes bya ba la sogs pa la/ lha'i bde ba dang / dngos grub thams cad kyi rang bzhin grub par 'gyur gyi/ mi'i dngos po nyid du smos ci dgos// de la dngos grub mang du 'dod pa dgos pa med ces bya ba'i don to// ci de ltar gdon mi za bar 'gyur ram zhe na smras pa/ bsdus byas rdo rje 'dzin pa yi// zhes bya ba ni byang chub kyi sems spros pas bsdus pa byas pa'i bde ba 'di ni mi nyid do// de la bshad pa/ byang chub sems 'di rdo rje ste// bu mo lte ba'i spro ba brtag // ces bya ba la sogs pa 'byung ngo // de bas na ci ltar bshad pa bzhin du gzhan du mi 'gyur zhes dgongs pa'o// bcu drug char yang mi phod ces bya ba ni/ rnal 'byor gzhan la zhen pa'i gang zag rnams kyi mi dmigs pa'i cha bcu drug pa yang rig par byed mi nus te/ 'on kyang 'jig rten las 'das pa'i dngos grub mchog gi snod du rung ba ji ltar 'gyur/ de lta yin na de'i tshe mchod pa 'di gang du bya zhe na/ gnas kyi khyad par bstan pa'i phyir smras pa/ ri sul tshang tshing phug rnams dang // zhes bya ba la sogs pa smos pa la/ kun rdzob tu yi ge'i don ni go sla bsam bstan to// dam pa'i don du bshad par bya ste/ de la mu stegs la byung ba'i bdag nyid dang / sems can dang / skyes bu dang / gang zag la sogs pa'i rnam par rtog pa rnams kyis mi g.yo ba'i phyir ri bo'o// sems can dman pa rnams kyis bgrod par dka' ba'i phyir tshang tshing ngo // rgya che ba dang / zab pa'i phyir phug rnams so// mchod pa bzhi'i gzhir gyur pa gong du bshad pa'i lha mo bzhi'i pad+ma chen po ni chu'i ngogs so// ka ran+da ka dang / tsakra waka la sogs pa'i 'dab chags kyi tshogs lta bu'i rgyal ba'i tshogs kyi gnas yin pa'i phyir ro// ri sul tshang tshing la sogs pa ste/ de kho na nyid goms pa'i gnas so// gdod nas grub pa'i dur khrod ni dang po nas rtag tu yongs su grub pa'i skye ba dang 'jig pa las 'das pa shes rab kyi mtshan ma de nyid sems can thams cad kyi rgyud kyi bag chags kyi gnas yin pa'i phyir dur khrod do// der ci zhig bya zhe na/ smras pa/ der ni dkyil 'khor bri bar bya// zhes bya ba ni de la dkyil 'khor rnam pa gnyis te/ bris pa'i dkyil 'khor dang // byang chub sems kyi dkyil 'khor te// bri bar bya zhes bya ba'i don to// slob dpon dka' rgyal zla bas mdzad pa'i rin po che'i tshogs zhes bya ba'i dka' 'grel las/ dpal 'khor lo sdom pa'i dkyil 'khor la 'jug pa'i le'u ste dang po'o// // da ni dpal he ru ka'i mngon par 'byung ba zhes bya ba'i le'u gnyis par bde mchog gi man ngag gtso bor gyur pa gang yin pa de'i rtsa ba bsdus te bstan par bya ba'i phyir bshad par bya ste/ de la chu dang lci bas zhes bya ba la sogs pa la/ der zhes bya ba ni ri dang phug la sogs pa'i gnas su'o// chu zhes bya ba ni chu nyid do// chu dang lci bas byugs pa'i sa brkos nas bkang zhing legs par brdungs pa'i sa yongs su gzung bar bya ste/ thog mar byug cing dur khrod kyi thal bas bsres pa'i bdud rtsi lngas slar yang dkyil 'khor gyi sa gzhi legs par byug par bya'o zhes pa'o// de'i 'og tu dkyil 'khor gyi phyi rol du dur khrod brgyad kyi gnas nye bar brtag cing dkyil 'khor gyi thig gdab par bya ba'i phyir bshad pa'i rgyud las bcom ldan 'das kyis gsungs pa ni/ cha ni bgo ba'i rim pa yis// blo dang ldan pa'i dkyil 'khor ni// zhes bya ba la sogs pa'o// cha gsum du bgo ba ni gsum du bgo ba ste/ de'i rim pa ni cha gsum du bgo ba'i rim pa'o// cha bgo ba'i rim pa des dkyil 'khor thig gdab par bya ba yin gyi/ rim pa ma yin pa ni ma yin no zhes bstan to// de la cha bgo ba de nyid kyang mi shes na de'i rim pa gang gis shes par 'gyur/ de'i phyir dkyil 'khor 'di ni yongs su shes par mi 'gyur snyam na de la sems can mgu ba dang smin par bya ba'i phyir cha bgo ba'i rim pa bshad par bya ste/ bar mtshams nas ni re'u mig gsum// cha bgo ba ni rab bsgrub bya// bdun dang drug pa lnga pa yi// rim las cha rnams bgo bar bya// de ltar dkyil 'khor thig btab nas/ tshon dgye ba'i rim pa bshad par bya ste/ dur khrod sol ba'i phye ma yis// zhes bya ba la sogs pa smos te/ dur khrod kyi sol bas tshon nag po bya'o// dur khrod kyi so phag gis tshon dmar po bya'o// zhes dam tshig bsrung ba'i don du tshon gnyis dgod pa ni rgyud thams cad kyi thun mong yin no// ljang gu dang dkar po dang ser po dang lnga ste de rnams kyis dkyil 'khor bri bar bya'o// lha'i zhes bya ba la/ phyogs rmongs pa la sogs pa sbom pa dang / phra ba dang / chad pa la sogs pa las 'das pa'o// de lta bu'i dkyil 'khor gang gis bri zhe na/ slob dpon zhes bya ba la/ dkyil 'khor gyi slob dpon gyi khyad par ro// mtshan nyid thams cad dang ldan zhes bya ba la sogs pa ni go sla ste/ mang pos ci zhig bya zhes pa'o// bshad pa'i khyad par gyis khyad par can gyi dpal he ru kar bdag nyid bya ba yin gyi/ so so'i skye bo'i nga rgyal gyis ni ma yin no// de bas na dpal he ru ka dran par byas la/ bdag nyid dpal he ru ka'i rnam pa thob par tha mal pa'i ming brjed pa'i phyir deng nas brtsams te/ rang nyid dpal he ru kar dran par bya zhing sum cu rtsa drug pa'i lha'i 'khor los sgyur ba thams cad bdag nyid yin no zhes pa'o// dkyil 'khor ji ltar bri bar bya zhe na/ 'khor lo 'di'i snying gar dgod// ces bya ba la sogs pa smos pa la/ 'khor lo ni dkyil 'khor gyi 'khor lo ste/ gzhi dang gzhi can gyi mtshan nyid snying ga zhes bya ba la/ nang gi yan lag dang nying lag pul+lIr mA la sogs pa'i gnas gang yin pa der bkod cing bsdu ba'i don to// de'i 'og tu dkyil 'khor bri ba la/ rang gi yan lag la bsdus pa'i dkyil 'khor can gyi bya ba ston pa yin te/ bdag nyid de ltar go bgos nas zhes bya ba la sogs pa smos pa la/ de ltar bshad pa'i rim pas dpal he ru ka'i rnam pa dang ldan pas bdud kyi tshogs rnam par pham par byas nas go cha dgod pa'i bdag nyid can gyis dkyil 'khor gyis gzhi la 'og dang steng dang logs rnams kyi dbye ba bstan pa yin te/ ra ba rnams kyi phyogs su dgod// ces bya ba la/ ra ba ni rdo rje'i ra ba'o// phyogs zhes bya ba ni phyogs rnams la'o// 'og tu mtshon cha zhes bya ba ni dkyil 'khor gyi sar dgod pa'i phyir mtshon cha ste rdo rje'i sa gzhi'o// gang gi 'og ce na/ 'khor lo rang gi bdag nyid ces bya ba la sogs pa smos te/ rang gi bdag nyid ni dpal he ru ka'i rnal 'byor dang ldan pa'i rnal 'byor pa'i sku gang du bdag por gyur pa der 'byung bar 'gyur ba 'khor lo'o// gi zhes bya ba ni gzhi gcig pa'i drug pa'o// yang na 'khor lo'am bdag nyid kyi 'og dang steng du rang dpal he ru ka'i rnal 'byor pas rab la sogs pa dgod ces tshig rnam par sbyar bar bya'o// de bas na/ bdag nyid mkha' 'gro'i dra ba byas// zhes bya ba smos te/ steng dang 'og ces bya ba ni bdag nyid kyi'o// mkha' 'gro'i dra ba ni rdo rje'i rab yin no// de ltar go bgos zhes bya ba ni go cha drug gis bdag nyid la bkod na 'gro ba lnga las 'das pa'i sum cu rtsa gsum pas mi phyed par 'gyur ro// sngags dang phyag rgyas rnam brgyan nas// zhes bya ba ni/ sngags kyi rnam par dag pa'i phyag rgyas brgyan pa'i slob dpon gyis dkyil 'khor bri bar bya zhes tshig rnam par sbyar ro// dkyil 'khor rtsom pa'i dus su rdo rje ra ba la sogs pa bya ba'i phyir bshad pa yin gyi gzhan du dgos pa med do// de byed par 'dod pas 'di dag thams cad ming gi rgyud bla ma las drangs te bshad par 'gyur ba'i dpal he ru ka'i mngon par rtogs pa las khong du chud par bya'o// 'jigs pa zhes bya ba ni ro langs gar byed pa dang / khros pa'i gnod sbyin dang / ltogs pa'i yi dags dang / 'thab pa'i dpa' bo dang / rnal 'byor gyi dbang phyug rol pa dang / rnal 'byor ma gzi ba dang / dug gi sgra 'byin pa'i sbrul rgyu ba dang / pheT dang phaT kyi sgra 'byin cing brgyug pa'i stag dang / dom mang po la sogs pas gang ba'i dur khrod kyis 'jigs par byed pa'o// dngos grub chen po rab ster ba'i// zhes bya ba la rdo rje'i ra ba la sogs pa 'dzin pa'i phun sum tshogs pa sgrub par byed cing 'dod pa thams cad grub pa'i dkyil 'khor bri zhes bya ba'i don to// gang gi tshe gang gis dkyil 'khor 'di bri bar bya zhe na smras pa/ de nas sems med srad bu yi// zhes bya ba la sogs pa la/ des nas ni rdo rje'i rab la sogs pa'i 'og tu'o// sems med srad bu ni sha chen dang khrag gis sbags pa'i ring du lon pa'i sems med pa'i srad bus thig gdab po zhes bya ba'i don to// dpal he ru ka'i dkyil 'khor 'di tshad ci tsam du bri zhe na/ de'i tshad bshad par bya ste/ khru bzhi pa'am khru brgyad pa// zhes bya ba la sogs pa smos so// khru bzhi pa la sogs pa'i tshad dang ldan pa'i dkyil 'khor gyi thig skud de tsam gyi tshad du bya ba'am/ 'on te de bas lhag pa zhig bya snyam na smras pa/ sngags pa'i nyis 'gyur rnam dpyad cing // zhes bya ba la sogs pa la/ tshad las nyis 'gyur brgyad khru brgyad kyi nyis 'gyur bcu drug gi tshad rab tu brkyang bar bya zhes bya ba'i don to// dgos pa ni 'di yin te/ dkyil 'khor gyi phyed ni dkyil 'khor ro// dkyil 'khor gyi nang gi rim pa ni 'khor lo ste/ de'i tshad khru bzhi yin gyi ma lus pa ni ma yin no// des na phyi'i dkyil 'khor gyi rim pa yongs su gzung bar bya ba'i phyir 'di ni dkyil 'khor thams cad kyi thun mong yin pas nyis 'gyur bshad pa skyon med do// 'on te dgos pa yod na ni skyon dang yon tan dpyad pa yin na lha'i 'khor lo bsgoms pa la ni dkyil 'khor 'di dgos pa med do zhe na/ smras pa/ lha'i 'khor lo ji lta ba bzhin du dkyil 'khor yang byang chub sgrub po zhes bstan pa'i phyir bshad pa'i rgyud las gsungs pa'i dkyil 'khor gyi rnam par dag pa bstan pa la 'jug par bya ste/ sa yi cha ni spyan yin te// thig skud rnam par snang mdzad bshad// rdul ni sna tshogs rigs zhes bya// de bzhin mchod pa sna tshogs rnams// pad+ma pul+lI ra yin te// dzA lan+d+ha ra thugs 'khor lo// u D+yan gsung gi 'khor lo ste// sku yi 'khor lo ar bu da// go dA ba ri zur bzhi ste// ra me shwa ra me yi mtshams// de bI ko TI bden bral bshad// mA la ba ni rlung gi mtshams// dbang ldan mtshams ni kA ma ru// 'di ni mtshams rnams dag pa'o// shar gyi sgo ni o Te ste// de bzhin lho ni bya gsum bshad// nub phyogs sgo ni ko sa la// ka ling ka ni de bzhin byang // shar gyi rta babs lam+pA ka// kAny+tsi lho yi rta babs yin// ha mA la ya nub phyogs su// byang gi rta babs yi dags grong // lha yi snam bu gr-i ha de// rin chen snam bu sau rASh+Ta// dra dang dra phyed snam bu ni// gser gling nyid du bshad pa yin// rnga yab g.yer kha rgyal mtshan dang // gdugs dang ba dan grong khyer gsum// rdo rje thig ni zlum po ste// sin d+hu nyid du bshad pa yin// kha khyer de bzhin mya ngam ste// rin chen rdo rje ku lu tA// de ltar dkyil 'khor dam pa bri// gru bzhi pa la sgo bzhi la// rta babs bzhi pos rnam par brgyan// dra ba dra phyed kyis mdzes pa// g.yer kha'i phreng dang rnga yab brgyan// zur gyi cha ni thams cad dang // sgo dang kha khyer rta babs rnams// rdo rje rin chen rnams kyis mdzes// mtshams rnams thams cad skyon med pa// sku yi 'khor lor sku dbang phyug // gsung gi 'khor lor snang mtha' yas// mi bskyod thugs kyi 'khor lor te// dbus kyi pad+mar rin chen 'dzin// phyi yi 'khor lor gzugs rnams la// rnam par snang mdzad rnam par bsgom// sku yi 'khor lo tshor ba ste// 'du shes gsung gi 'khor lo yin// 'du byed thugs kyi 'khor lor grags// pad+ma don yod rnam shes so// ri mo lnga ni gang yin pa// shin tu rnam dag rang bzhin no// re'u mig thams cad sar dgod pa// lus kyi rnam dag bsgom par bya// ri mo nyi shu phyogs bzhi sa// dpa' bo'i rnam par dag pa yin// 'khor rtsibs rnal 'byor ma yi dags// rdo rje phag mo lte ba ste// sa bon zhes grags khrag 'thung mchog // 'dab ma mkha' 'gro ma'i rang bzhin// dkyil 'khor dkyil 'khor rnams kyi mchog // sum cu rtsa bdun rnam dag pa'i// dkyil 'khor snying po bsdus pa'o// ri mo'i dkyil 'khor dang po ste// gnyis pa mtshan ma'i dkyil 'khor yin// lag pa'i phyag rgya gsum pa ste// gzugs brnyan dgod pa bzhi pa'o// me tog bkram pa lnga pa ste// drug pa tshogs kyi dkyil 'khor ro// dbus kyi pad+ma lte bar bcas// rab tu dga' ba'i sa yin no// thugs kyi 'khor lo dri ma med// gsung gi 'khor lo 'od byed de// 'od 'phro can ni sku 'khor lo// de bzhin gru bzhi sbyang dka' ba// lha yi snam bu mngon du gyur// sgo bzhi ring du song ba ste// zur gyi cha ni mi g.yo ba// legs pa'i blo gros rdo rje'i thig // rta babs chos kyi sprin zhes bshad// dkyil 'khor de nyid dam pa ste// khrag 'thung ye shes bla med pa'o// dkyil 'khor b+ha ga'i pad+ma ste// phag mo'i sku las yang dag 'byung // ri dang phug dang nags tshal dang // chu bo'i 'gram dang bzhi mdo dang // rgya mtsho'i ngogs ni yid 'ong dang // shing gcig drung dang zhi gnas su// gnas ni nye bar mtshon byas nas// gang du yid du 'ong ba'am// de nyid de ni rnal 'byor brtsam// 'dod pa thams cad rab ster ba'o// snying gi mkha' dbyings pad gnas par// nyi ma'i dkyil 'khor bsam par bya// de la de nyid mchog blta zhing // ye shes lnga yi bdag nyid zhi// 'od zer sna tshogs lnga yi bdag // kun nas 'od ni rnam par spro// sems tsam la ni nges par gnas// byang chub tshogs ni sgrub byed pa// nam mkha'i dbyings nas yid 'ong par// dkyil 'khor mchog ni bltas nas su// til gyi gang bu dang mtshungs pa'i// sangs rgyas byang chub sems dpa' mchod// 'gro ba ris drug sems can rnams// bla med go 'phang thob par shog // de yi 'og tu skyabs 'gro zhing // dam bcas pa yang bya ba yi// khrag 'thung sangs rgyas bdag grub cing // sems can kun gyi don gyi phyir// tshangs pa'i gnas bzhi dag la ni// de nas rnam par gnas par bya// sbyin pa'i pha rol phyin dmigs shing // rtse gcig pa yi sems kyis so// phyi dang nang gi chos rnams kun// stong pa nyid du blta par bya// oM shU n+ya tA dz+nyA na badzra swa b+hA ba At+makou0f85haM/ mig yor tsam gyi rnam shes ni// sems tsam du ni rnam par brtag // ji srid sa 'og mthar thug par// rlung gi 'khor lo bsam par bya// yi ge ya~M las yang dag byung // gzhu yi dbyibs can kha dog sngo// de yang ba dan gyis mtshan zhing // du ba'i phreng ba kun du 'khrigs// de steng yi ge ra~M las skyes// me yi dkyil 'khor mchog tu bsgom// gru gsum kha dog dmar ba ste// 'bar ba'i phreng bas kun du 'khrigs// rdo rje yis ni rnam par mtshan// nyi ma bye ba dang mtshungs mchog // de yi steng du chu'i dkyil 'khor// zlum po 'od zer phreng bas khyab// kha ba'i kha dog dang mtshungs pa// boM byung bum pas mtshan pa'o// de yi steng du sa yi ni// dkyil 'khor loM las byung ba'i mchog// gru bzhi sna tshogs rdo rjes mtshan// 'od zer ser pos kun du 'khrigs// de yi steng du ri rab mchog // rnam par bsgom pa nyid du bya// rin chen sna bdun rang bzhin lta// rtse mo brgyad kyis nye bar mdzes// yi ge suM las yang dag 'byung // 'od zer sna tshogs yang dag 'khrigs// rdo rje ra ba rdo rje dra// rdo rje sa gzhi bla re dang // mnga' yi dra bas byin brlabs shing // phyi rol me yi phreng ba bsam// oM me di nI badzrI b+ha ba badzra ban+d+ha hUM/ oM badzra prA kA ra hU baM hUM/ oM badzra pany+tsa ra hUM boM hUM/ oM badzra bi tA na hUM khoM hUM/ oM badzra sha ra dzA la trA+oM soM trA+oM/ oM badzra dz+wa lA na lArka huM hUM hUM/ khrag 'thung bka' yi 'khor lo ni// rtsibs brgyad drang por 'bar ba'i mchog // nyi ma'i dkyil 'khor la gnas pa// ltos nas rdo rje sems dpa' bsgom// de nas khro bo brgyad po spro// rim dang rim las bzlog par dgod// rdo rje drag po rdo rje nyid// de bzhin rdo rje gtsug tor nyid// rdo rje bdud rtsi gnod sbyin dang // rdo rje nag po stobs po che// rdo rje 'jigs byed ces bya pa'i// de ltar khro bo brgyad po dgod// sngo dang ser dang de bzhin dmar// ljang gu dang ni du ba'i mdog // dkar dang sngo dang dmar dang 'jigs// de bzhin kham pa mi bzad pa'o// thams cad zhal gsum phyag drug pa// mi yi rus pa'i rgyan gyis mdzes// g.yas brkyang ba yi zhabs kyis bzhugs// sna tshogs pad+ma'i gdan la ni// phyogs skyong ba ni brgyad po dag // zhabs kyis rnam par gnon par bsam// khro bo'i yan lag thod pa 'chang // zhags pa lcags kyu 'dzin pa'i mchog // thams cad dril bu cang te'u 'dzin// shes rab 'khyud cing bde ba mchog// dbu skra kham pa gyen du brjes// mi bzad mche ba rnam par gtsigs// stag gi pags pa gos su mnabs// phreng ba'i rgyan gyis rnam par brgyan// de rnams yongs su gyur pa las// rdo rje hUM mdzad bsgom par bya// khro bo 'bar bas rnam par 'khrugs// mche ba gtsigs pa shin tu 'jigs// rgyan rnams thams cad kyis brgyan pa// g.yas brkyang pa yis shin tu brtan// lcags kyu zhags pa kha T+wAM ga / rdo rje dril bu thod pa dag // mgo yi chun 'phyang drag po'i sku// mgo pa yi ni ske rags 'ching // gdug pa thams cad zhabs kyis gnon// thabs dang shes rab mnyam par ldan// rdo rje sems dpa'i cod pan can// rdo rje 'jigs byed bsgom par bya// steng dang 'og tu 'gro ba sems// khro bo gnyis ni bsgom par bya// sa 'og rdo rje gtsug tor dang // dkar dang sngo dang mig sman mdog // thod pa'i kha T+wAM ga 'chang zhing // 'khor lo rtsibs gsum phyag na bsnams// mdud dang lcags kyu rdor dril dang // g.yas brkyang ba yis yang dag bzhugs// khro bo'i rnam pa'i phur bu rnams// phyogs bcur 'od zer rnam par 'phro// oM suM b+ha ni suM b+ha huM hUM phaT phaT/ shar phyogs su'o// oM gr-ih+Na gr-i h+Na huM hUM phaT phaT/ byang phyogs su'o// oM gr-ih+NA pa ya gr-ih+NA pa ya huM hUM phaT phaT/ nub phyogs su'o// oM A na ya ho b+ha ga wAn bid+yA rA dza huM hUM phaT phaT/ lho phyogs su'o// gsang sngags rgyal po 'di yis ni// bgegs kun gyi ni mgo bo la// phur bu yis ni rnam par dgod// g.yas dang g.yon gyi rim pa yis// oM g+ha g+ha g+hA ta ya g+hA ta ya sarba duSh+TAM big+h+nAM huM hUM phaT/ kI la ya kI la ya sarba pA paM huM hUM phaT/ oM hUM hUM hUM badzra d+hA ra Adz+nyA pa ya ti sarba big+h+nAM bi nA ya ka / kA ya wAk+tsit+ta badzra kI la ya hUM phaT/ oM mung+ga ra badzra kI la ya A koT ya hUM phaT/ de rjes gsang sngags 'di brjod bya// blo gros can gyis sngags 'di brjod// oM badzra d+h+r-i ka badzra hUM ka ra badzra hUM phaT/ oM badzra tsaN+Da hUM phaT/ oM badzra an lArka hUM phaT/ oM badzra uSh+Ni Sha badzra hUM phaT/ oM badzra kuN+Da li hUM phaT/ oM badzra yak+Sha badzra hUM phaT/ oM badzra kI la ya badzra hUM phaT/ oM badzra ma hA ba la badzra hUM phaT/ oM badzra b+hI Sha Na badzra hUM phaT/ oM badzra uSh+NI Sha tsakra warti badzra hUM phaT/ oM badzra pA tA la badzra hUM phaT/ de ltar shes rab dngos grub ni// skad cig gis ni bgegs med 'gyur// sngo dang ser dang ljang gu dag // rdo rje hUM mdzad nga rgyal bcang // ser dang gnag dang ljang gu ste// du ba'i mdog dang ser dang ljang // dkar dang ser dang ljang gu dang // ser dang gnag dang de bzhin du// gzhan dag bdag po dang 'dra'o// mi bskyod dam tshig cod pan du// bsams nas rdo rje can mnyes 'gyur// de ltar sgom par byed pa la// gal te skyo ba skye 'gyur na// stong nyid ye shes rdo rje ni// dad pas rtse gcig dran par bya// oM shU n+ya tA dz+nyA na badzra swa b+hA ba At+ma kou0f85haM/ oM a ni mi tA dz+nyA na badzra swa b+hA ba At+ma kou0f85haM/ oM a pra Ni hi tA dz+nyA na badzra swa b+hA ba At+ma kou0f85haM/ kun du bzang po kun bdag nyid// yongs su gyur nas nam mkha'i dbyings// nam mkha'i dbyings kyi gnas der ni// sems med steng du 'khor lo bsgom// de la yi ge oM bkod nas// rnam par snang mdzad bsgom par bya// kha dog dkar zhing phyag bzhi pa// g.yas dang g.yon gyis rig ma 'khyud// 'khor lo nyid dang thod pa dang // kha T+wAM ga dang cang te'u bsnams// de ni yongs su gyur pa las// gzhal yas khang du bsgom par bya// gru bzhi pa la sgo bzhi pa// rta babs bzhi yis rnam par brgyan// dra ba dra phyed kyis brgyan pa// chun 'phyang chen pos rnam brgyan cing // mtshams kyi cha rnams thams cad du// sgo dang kha khyer rta babs rnams// rdo rje rin chen gyis mdzes pa'i// phyi yi dkyil 'khor bsgom par bya// de yi nang du 'khor lo ni// re'u mig dgu ste phyi yi bcu drug // dbus kyi re'u mig dbus su ni// pad+ma mdzes pa blta bar bya// lte ba dang ni ge sar ldan// kha dog sna tshogs 'dab brgyad pa// re'u mig thams cad rdo rjer ldan// sa gzhi kha dog sna tshogs sprul// 'khor lo pad+ma rdo rje yi// phreng ba gsum gyis yongs su bskor// rin chen phreng ba 'od gsal ba// sna tshogs phreng ba'i 'bar bas 'khrug // dam tshig 'khor lo bri bar bya// yi dags kha dog lnga ldan pas// phyi rol dkyil 'khor bskor bar bya// kha ni rdo rje phyed mas mtshan// sgo dang ka ba'i rtse dbus gnas// phyi rol dur khrod mi bzad pa// kha dog sna lnga 'bar ba mchog // sna tshogs shing gis yid du 'ong // khyi dang ce spyang rnams kyis 'jigs// khwa dang 'ug pa bya rgod rgan// de bzhin spyang mo srin bya dang // mdung gis 'bigs pa'i ro langs dang // 'chang dang phyed du bsregs pa dang // mgo dang rus dum skra dang ni// sgal tshigs lag pa thod skam dang // sprul rnams sna tshogs yid 'ong ba// ba yi sna sbrul gdug de bzhin// seng ge stag dang phag rnams so// de bzhin ra rgod lug rgod dang // dpa' bo 'dus pa lha yi mchog // sna tshogs rnal 'byor ma bsten pa// kha T+wAM ga dang thod pa 'dzin// gri gug cang te'u de bzhin 'dzin// de ltar dur khrod sna tshogs kyang // gnod sbyin srin po ro langs dkrugs// de la/ 'phrog pa mi 'jigs gnas la dge la snying rje med// de bzhin mya ngan med na chu lha yang dag gnas// byang chub ri ni spyi gtsug gnas na nor bdag nyid// ral pa can ni rus gong yal gar yang dag gnas// mtshan mor rgyu zhing gsal ba'i phyogs la rab tu 'jug // rlung ni bzhin mchog de yi 'og tu 'byung dbang phyug // phyogs skyong de dag 'khor dang lhan cig tu// gnas rnams zhes ni bdag nyid thams cad 'khor dang bcas// phyogs skyong brgyad ni blta bar bya// nyi ma kA li A li zla// hUM dang boM gyi mtshan mas bsdus// rdo rje sems dpa' rim gyis bsam// bdag nyid rnal 'byor sdom pa'o// phyag ni bcu gnyis zhal bzhi pa// g.yas brkyang ba yi gnas pas bzhugs// mche ba gtsigs shing tsham ngam mdzad// spyan gsum zhal ni rnam par 'jigs// thod pa yi ni phreng ba bsnams// phyag rgya drug gis sku lus brgyan// skal ldan skal ldan dbang phyug gi / mgo bo dang ni nu ma gnon// stag gi pags pa gos su mnabs// snying rje'i ro yis rnam par 'khrugs// rdo rje phag mo 'khyud pa'i phyag // gnyis kyis rdo rje dgu pa dang // rdo rje dril bu bsnams pa'o// phyag gzhan gnyis kyis glang po che'i pags pa 'dzin pa'o// g.yas kyi phyag gsum pas rdo rjes mtshan ma'i mdung rtse gsum pa/ bzhi pa la lcags kyu/ lnga pa la gri gug // drug pa la cang te'u'o// g.yon gyi phyag gsum pa la rkang gis bkang ba'i thod pa/ mchod phyir thogs kyis sbyor bas kha T+wAM ga'i rtse mo la rtse lnga pa'i rdo rje drag po dang / rdo rje dril bu dang ba dan sna tshogs 'phyang zhing dbus su sna tshogs rdo rjes mtshan pa'i 'og tu rdo rje rtse gcig pa'o// de bzhin du bzhi pas rdo rje zhags pa/ lnga pas tshangs pa'i mgo bo/ drug pas dgra sta'o// dkar po dang ser po dang / dmar po dang ljang gu'o// zhal dang po drag por dgod cing 'jigs su rung pa'o// de'i mdun du rdo rje phag mo phyogs kyi gos can skra grol ba/ phyag gnyis pa sku mdog dmar po dum bu'i ska rags kyis brgyan pa/ phyag g.yon pas 'khyud cing gdug pa dang bdud la sogs pa'i khrag gis bkang ba'i thod pa bsnams pa/ g.yas pa phyogs thams cad du gdug pa rnams la sdigs mdzub mdzad pa'i phyag gis gri gug bsnams pa'o// zhal nas khrag gi rgyun 'dzag pa'o// byin pa gnyis kyis 'khyud pa bde ba chen po'i snying rje'i bdag nyid can no// rang snying lcags kyu'i sbyor ba yis// ye shes 'khor lo dgug par bya// ye shes 'khor lo bkug nas su// mchod dang bstod pa la gzhug bya// der ni gnas rim bkod nas su// 'di ni nang gi rnal 'byor mchog // mgo bo la pul+lI ra mA la yar khaN+Da ka pA la dang rab tu gtum ma'o// spyi gtsug tu dzA lan+d+ha rar keng rus chen po dang gtum pa'i mi gcan ma'o// rna ba g.yas par u D+yan du dpa' bo keng rus dang 'od ldan ma'o// rgyab tu ar bu dar/ mche ba rnam par gtsigs pa dang sna chen ma ste gnas so// go dA ba rir rna ba g.yon pa la lha dgra dang dpa' bo'i blo gros ma'o// smin ma'i dbus su rA me shwa rIr 'od dpag med dang mi thung ma'o// mig gnyis la de bI ko TIr rdo rje 'od dang lang ka'i dbang phyug ma'o// dpung pa gnyis su mA la bar rdo rje'i sku dang shing grib ma ste/ nye ba'i gnas so// thugs kyi 'khor lo nam mkha' la spyod pa'o// mchan khung gnyis la kA ma rU par myu gu can dang sa srungs ma'o// nu ma gnyis la o Ter rdo rje ral pa can dang 'jigs byed chen mo ste zhing ngo // lte ba tri sha ku nar dpa' bo chen po dang rlung gi shugs can ma'o// sna rtser ko sa lar rdo rje hUM mdzad dang chang 'thung ma'o// nye ba'i zhing ngo kha la ka ling gar shin tu bzang po dang ljang lha mo'o// mgrin par laM bA kar rdo rje bzang po dang shin tu bzang mo ste/ 'dun pa can no// snying gar kAny+tsir 'jigs byed chen po dang rta rna ma'o// mdoms su hi mA la yar mig mi bzang dang bya gdong ma ste/ nye ba'i 'dun pa'o// gsung gi 'khor lo ste sa la spyod pa'o// mtshan ma pre ta pu rir stobs po che dang 'khor lo'i shugs can ma'o// bshang ba'i lam du gr-i ha de ba tAr rin chen rdo rje dang dum skyes ma ste/ 'dus pa'o// brla gnyis la sau rASh+Tar rta mgrin dang kosko can no// byin pa gnyis la gser gling du nam mkha'i snying po dang 'khor lo'i go cha ma ste/ nye ba'i 'dus pa'o// sen mo rnams la na ga rar/ dpal he ru ka dang shin tu dpa' mo'o// rkang pa'i bol la sin+d+hu'i yul du pad+ma gar gyi dbang phyug dang stobs can ma ste/ dur khrod do// mthe bo la ma rur rnam par snang mdzad dang 'khor los sgyur ma'o// pus mo gnyis la ku lu tAr rdo rje sems dpa' dang brtson 'grus chen mo ste/ nye ba'i dur khrod do// sku'i 'khor lo ste sa 'og na gnas pa'o// mkha' 'gro ma ni rdo rje la'o// lA ma ni dril bu la'o// dum skyes ma dang gzugs can ma glang po'i pags pa 'dzin pa'i gnyis la'o// kha gdong ma ni rtse gsum la'o// 'ug gdong ma ni lcags kyu la'o// khyi gdong ma ni gri gug la'o// phag gdong ma ni cang te'u la'o// gshin rje brtan ma ni thod pa la'o// gshin rje pho nya ma ni zhags pa la'o// gshin rje mche ba ma ni tshangs pa'i mgo bo la'o// gshin rje 'joms ma ni dgra sta la'o// byang chub sems kyi snod chen po bzhi la ni zhal bzhi la'o// pu/ dzA/ o/ a/ go/ rA/ de/ mA/ kA/ o/ tri/ ko/ ka/ la/ kA/ hi/ pre/ gr-i/ sau/ su/ na/ si/ ma/ ku/ 'khor lo gsum ni yongs su 'gyur// zhi ba yi ge nyi shu bzhi// phung po khams dang skye mched du// rtag tu byin gyis brlab par bya// gzugs kyi phung po rnam par snang mdzad yi ge oM ste kha dog dkar po'o// tshor ba ni yi ge aM ste rin chen 'byung ldan te gser btso ma'i kha dog lta bu'o// 'du shes ni pad+ma gar gyi dbang phyug ste ho dmar po'o// 'du byed ni rdo rje rgyal po ste/ yi ge khaM kha dog ljang gu'o// rnam par shes pa ni rdo rje sems dpa' ste/ yi ge hUM kha dog dkar po'o// de bzhin gshegs pa thams cad nyid ni dpal he ru ka ste yi ge hi kha dog nag po'o// rdo rje pad+ma yang dag bzhugs// nyi zla'i gzugs brnyan dbus su ni// glang po seng ge rta rnams dang // rma bya nam mkha' lding steng du// yi dags ral pa'i rim pa yi// rigs drug mgon po bsam par bya// snying la rdo rje sa reg rgya// gzhan rnams la ni rim pa bzhin// g.yas par 'khor lo rin chen dang // pad+ma sna tshogs rdo rje'o// g.yon na rdo rje dril bu dang // thams cad spyan gsum ldan pa'o// mig gnyis la gti mug rdo rje dkar po'o// rna ba gnyis la zhe sdang rdo rje nag po'o// sna la ser sna rdo rje ser po'o// lce la 'dod chags rdo rje dmar po'o// reg la phrag dog rdo rje ljang gu'o// skye mched thams cad la dbang phyug rdo rje dkar po'o// sa'i khams ni ltung bar byed ma ser mo'o// chu'i khams ni gsod byed ma nag mo'o// me'i khams ni 'gugs byed ma dmar ser ro// rlung gi khams ni pad+ma gar gyi dbang phyug ma dmar nag go// nam mkha'i khams ni pad+ma'i dra ba mo du ba sngon po lta bu'o// ltung byed ma dang gsod byed nyid// 'gugs byed de bzhin gar byed ma// rang rang dkyil 'khor la gnas shing // zhal gcig pa dang phyag bzhi pa// phyag g.yas 'khor lo rdo rje dang // pad+ma ral gri gri gug bsnams// 'di rnams phyag g.yon rang gi mtshan// lha mo zhal gsum phyag drug pa// pad+ma'i dra ba mo yang ni// thod pa de bzhin kha T+wAM ga / lcags kyu dang ni zhags ba bsnams// tshangs pa'i mgo bo gri gug dag // de yi phyag tu rnam bsgom bya// oM ha ste snying ga la ni rdo rje sems dpa' dkar po/ na maHhi mgo bo la rnam par snang mdzad sar po/ swA hA hu ni/ spyi gtsug la pad+ma gar gyi dbang phyug dmar po'o// bau SheT he ni dpung pa gnyis la he ru ka nag po'o// hUM hUM hoHmig gnyis la rdo rje nyi ma ste dmar po'o// phaT haM ni yan lag thams cad la rta mchog ste ljang gu'o// oM baM ni lte bar rdo rje phag mo dmar mo'o// haM yoM ni snying gar gshin rje ma sngon mo'o// hriM moM ni rmongs byed ma ste khal dkar mo'o// hreM hriM mgo la skyod byed ma ste ser mo'o// hUM hUM spyi gtsug la skrag byed ma ste ljang gu'o// phaT phaT yan lag thams cad la gtum byed ma du ba'i mdog can no// zhal gsum pa dang phyag drug pa// de las gzhan yang phyag bzhi pa// rdo rje dang ni dril bu bsnams// kha T+wAM ga dang cang te'u 'dzin// rdo rje dang ni thod pa nyid// 'khor la la sogs rang phyag mtshan// kha T+wAM ga dang cang te'u 'dzin// gzhan rnams kyi ni phyag mtshan yin// phag mo phyag drug dgod par bya// dmar dang sngo dang ljang ba'i zhal// thod pa nyid dang kha T+wAM ga / zhags pa dang ni lcags kyu nyid// tshangs pa'i mgo dang gri gug dag // de yi phyag la rnam par bsgom// gzhan yang phyag bzhi bsgom par bya// zhal gcig spyan ni gsum pa ste// thod pa dang ni kha T+wAM ga / dril bu cang te'u gri gug bsnams// rdo rje phag mo rdo rje sems// gshin rje rnam par snang mdzad bshad// rmongs byed pad+ma gar dbang phyug // g.yo byed ma ni khrag 'thung bshad// rdo rje nyi ma skrag byed ma// gtum byed ma ni rta mchog bshad// thugs la yi ge hUM rdo rje// AHni gsung gi lam la bsgom// yi ge oM ni sku rdo rje// gnag dang dmar dang dkar rim bzhin// dpa' bo dang rnal 'byor ma thams cad kyis nam mkha'i dbyings yongs su gang bar bltas nas bdud rtsi lngas yongs su gang ba'i thod pas dbang bskur ba'i thod pa ji lta ba bzhin du dbang bskur bar bya'o// ji ltar bltams pa tsam gyis kyang // de bzhin gshegs kun khrus gsol ba// lha yi chu ni dag pa yis// de bzhin bdag gis khrus gsol lo// oM sarba ta thA ga ta a b+hi She ka ta sa ma ya shri ye hUM/ rdo rje sems dpas rgyas btab nas// de 'og mchod pa rab tu bya// zhing dang lhan cig skyes lha mo// de bzhin mkha' 'gro rnal 'byor ma// rigs dang lha mo las skyes nyid// de bzhin mi snang mkha' 'gro dag // tha ma mchog dang bar ma nyid// de bzhin sna tshogs nyid du 'dod// sa la spyod pa sum cu gsum// sa 'og dag tu gnas pa rnams// gnod sbyin mo dang klu mo nyid// dri za mo dang mi'am ci// chu la 'gro dang sngon grub dang // gzhan yang bde gshegs lam bsten pa// dkon mchog gsum la rab dad pa// de rnams phyi yi dkyil 'khor du// 'dod yon rnam pa sna tshogs dang // glu dang gar gyi bya ba dang // gar gyi rol rnams sna tshogs kyis// he ru ka la mchod par bya'o// rlung dang me'i dkyil 'khor gyi steng du a las byung ba'i thod pa ye shes lnga'i bdud rtsis yongs su gang ba/ cha bcu drug pas mtshan pa/ oM la sogs pa'i yi ge gsum gyis byin gyis brlabs pa de spros nas 'khor lo gsum rnam par bsgom par bya'o// mkha' 'gro ma dang lA ma dang // dum skyes ma dang gzugs can ma// g.yon nas bskor dang de bzhin g.yas// dngos grub thams cad ster byed pa// shar phyogs 'dab mar mkha' 'gro ma// de bzhin byang du lA ma ste// nub phyogs su ni dum skyes ma// lho ru gzugs can ma zhes bya// mkha' 'gro ma ni ring du song // de bzhin lA ma mi g.yo'i sa// dum skyes ma dang gzugs can ma// legs pa'i blo gros chos kyi sprin// sngo dang ser dang de bzhin dmar// bzhi pa ljang gu yin par 'dod// zhal gcig phyag rgya lnga 'chang ba// bzhi po phyag ni gnyis par bshad// spyan gsum dbu skra grol ba ste// kha T+wAM snod dang gri gug 'dzin// bdud bzhi pho ni zhabs kyis gnon// g.yas brkyang ba yi gnas pas bzhugs// mtshams su gser dang dngul sogs kyi// bum pa'i steng du thod pa bzhi// kun+da'i kha dog dang 'dra ba'i// byang chub sems kyis gang ba dgod// thugs kyi 'khor lo'i shar phyogs kyi rtsibs su pul+lI ra mA la yar khaN+Da ka pA la dang rab gtum ma dkar po'o// byang phyogs su dzA lan+d+ha rar keng rus chen po dang gtum mig ma ser po'o// nub phyogs su u D+yan du keng rus dang 'od ldan ma kha dog dmar po'o// lho phyogs su ar bu dar mche ba rnam par gtsigs pa dang sna chen ma ljang gu'o// me'i phyogs su go dA ba rir lha dgra dang brtan pa'i blo gros ma nam mkha'i mdog can ma'o// bden bral du rA me shwa rIr 'od dpag med dang mi'u thung ma dkar po'o// rlung gi phyogs su de bI ko TIr rdo rje 'od dang lang ka'i dbang phyug ma ljang gu'o// dbang ldan du mA la bar rdo rje sku dang shing grib ma dmar skya'o// phyag gnyis pa zhal gcig pa thams cad skra grol ba spyan gsum pa thod pa bsnams pa'i phyag gis 'khyud pa gdug pa rnams la sdigs mdzub byed pas rdo rje dang gri gug 'dzin pa'o// mgul rgyan spyi gtsug nor bu dang // dpung rgyan rna cha mchod phyir thogs// mgul rgyan mgo yi phreng bas brgyan// g.yer ka ska rags sgra sgrogs pa// dpa' bo thod pa'i dum bu sogs// zhal gcig pa dang phyag gnyis pa// ral pa cod pan dar dpyangs can// snying rje drag pos cher 'jigs pa// rdo rje dril bu 'dzin pas brel// phyag gis btsun mo rnams la 'khyud// mgul rgyan spyi gtsug nor bu dang // dpung rgyan rna rgyan rnams kyis mdzes// g.yas brkyang pa yi gnas pas bzhugs// thugs kyi 'khor lo mkha' spyod ma'o// gsung gi 'khor lo'i shar rtsibs la// kA ma rU bar myu gu can dang sa srung ma dkar mo'o// byang du o Ter rdo rje ral pa can dang 'jigs byed chen mo dmar po'o// nub phyogs su tri sha ku ner dpa' bo chen po dang rlung gi shugs can mo nag po'o// lho phyogs su ko sa lar rdo rje hUM mdzad dang chang 'thung ma ljang gu'o// me'i mtshams su ka ling gar shin tu bzang po dang ljang lha mo ser po'o// bden bral du laM bA kar rdo rje bzang po dang shin tu bzang mo dkar po'o// rlung gi phyogs su kAny+tsi ru 'jigs byed chen po dang rta rnam ljang gu'o// dbang ldan du hi mA la yar mig mi bzang dang bya gdong ma nam mkha' lta bu ljang ba'o// dpa' bo dang dpa' mo rnams kyi phyag gis gtso bo la pad+ma gsung gi 'khor lo ste sa la spyod pa'o// sku'i 'khor lo'i shar phyogs kyi rtsibs la/ pre ta pu rir stobs po che dang 'khor lo'i shugs chen ma nag mo'o// byang du gr-i ha de ba tAr rin chen rdo rje dang dum skyes ma ser po'o// nub tu sau rASh+Tar rta mgrin dang kos ring ma dmar mo'o// lho phyogs su gser gling du nam mkha'i snying po dang 'khor lo'i cho ga ma'o// me'i mtshams su na ga rar dpal he ru ka dang shin tu dpa' mo dmar po'o// bden bral nyid du sin+d+hur pad+ma gar gyi dbang phyug dang stobs chen mo ser skya'o// rlung gi phyogs sum rur rnam par snang mdzad dang 'khor los sgyur ma dud kha'i kha dog go// dbang ldan du ku lu tAr rdo rje sems dpa' dang brtson 'grus chen mo dkar mo'o// dpa' bo dang dpa' mo'i gtso mo'i phyag la 'khor lo'o// sku'i 'khor lo ste sa 'og la gnas pa'o// 'khor lo gsum gyi dpa' bo rnams// dpa' mo rnams kyang rim ji bzhin// mgo la rdo rje pad+ma dang // 'khor lo'i phreng bas nye bar mdzes// yang na 'khor lo'i kha dog gis// lha yi kha dog bstan pa yin// shar dang byang phyogs sgo rnams su// sgo skyong ma ni bzhi po dgod// kha gdong ma dang 'ug gdong ma// khyi gdong ma dang phag gdong rnams// me dang bden bral sogs rnams su// gshin rje sreg ma pho nya mo// gshin rje mche ba 'joms ma ni// byang sgo'i mtshams su lha mo dag // yi dags gdan la rnam par bzhugs// g.yon brkyang ba yi sbyor ba yis// sgo skyong pad+ma nyi mar gnas// skyil krung phyed pa'i gnas pas bzhugs// mtshams kyi lha mo'ang de dang 'dra// de bzhin mtshams kyi lha mo ni// yid 'phrog gzugs ni gnyis pa ste// thams cad lcags kyu zhags pa dang // lcags sgrog dril bu me long rnams// rgyud mangs dri snod gling bu dang // kha T+wAM ga dang thod pa 'dzin// kha gdong la sogs mkha' 'gro ma// rang gi ming dang mtshungs pa'i zhal// ma he bong bu rnga mo rta'i// gdong chen mtshams kyi btsun mo rnams// seng ge phag dang glang po rta// mkha' 'gro la sogs zhal zhes bya// rtsa ba'i sgo yi logs gnyis sogs// gzungs kyi snam bur bshad pa yin// rgyud mangs gling bu rdza rnga dang // rnga dang sgeg pa'i lha mo dang // glu dang gar dang me tog dang // spos dang mar me dri dang ni// me long ro dang reg bya chos// rol pa rgyud gcig sgeg la sogs// ser dang dmar dang ljang dang dkar// sprin dang rgod sogs dkar po ste// rgyud mangs la sogs lha mo rnams// rgyud mangs la sogs spangs nas su// de nas rdo rje dril bu dang // kha T+wAM ga dang cang te'u bsnams// rdo rje dril bu sgeg dang bcas// sgeg cing glu len 'khar gsil brdung // gar gyi lha mo pad+ma bskor// de dag thams cad phyag bzhi pa// spos dang spos kyi reng bu dang // spos dang dud kha me tog dkar// mar me me yi lce dang mtshungs// dri ni dmar po ro de bzhin// reg bya ljang gu chos dbyings kyi// lha mo dkar mor shes par bya// rang gi bdag nyid tshul sbyor bas// me long la sogs kyis mtshan pa// phyag gzhan la ni thod pa bsnams// khaT+wAM ga dang cang te'u dag // sgo bzhi kha gdong la sogs rnams// dpa' bo dpa' mo'i dkyil 'khor ba// bye brag rnam pa sna tshogs pa// rol mo sna tshogs rnams kyis ni// bcom ldan he ru ka dpal bstod// dga' chen khyod mnyes bde ba chen po mchod// a la la ho dgyes pa che// bde ba chen po ma lus de bzhin gshegs pa'i lam// glu 'di brjod par gyur pa yis// lhag pa'i srid las nges par grol// de bzhin gshegs pa dag pa che// dkyil 'khor 'di ni brtag pa mdzad// sku yi dkyil 'khor mngal las skyes// sgo nga las skyes gsung 'khor lo// thugs ni rdzus te skyes pa'o// thugs kar ye shes dam tshig ni// bsnyen pa'i sbyor ba rab tu brtags// nye bar bsnyen sogs sbyor ba yis// mkha' 'gro ma yi dam tshig mchog // dpa' bo yan lag dgod sbyor bas// de ni sgrub pa yang dag brtsam// dbang bskur ba yi mnyam sbyor bas// sgrub pa chen po yang dag bstan// oM sa ma ya shud+d+haHsarba d+harmAHsa mA ya shud+d+hou0f85haM/ chos thams cad ro gcig pa'i mnyam pa nyid du gnas par bsam par bya'o// ye shes bdud rtsi sbyor ba yis// rdo rje chu ni btung bar bya// oM badzra amr-i ta u da ka hUM tha Tha twaM a khaM hUM phaT swA hA/ rlung gi dkyil 'khor la gnas par// sku yi 'khor lo rnam par bsgom// gsung gi 'khor lo chu la ni// mkhas pas rnam par bsgom par bya// me yi 'khor lo la gnas pa// thugs kyi 'khor lo bde ba che// dbang chen dkyil 'khor la gnas pa// dam tshig 'khor bla na med// der ni ye shes dkyil 'khor nyid// sgom pa rnam par bsgom par bya// mchod dang bstod pas mnyes byas te// ji srid skyo ba ma skyes par// de srid rnal 'byor pas bsgom bya// skyon rnam par dag pa dran par bya ste/ de la rnam par dag pa ni dkyil 'khor gyi lha'i 'khor lo de yang byang chub kyi phyogs kyi chos sum cu rtsa bdun du bshad par bya'o// de la dag pa dang bde ba dang rtag pa dang / bdag gi mtshan nyid kyi phyin ci log bzhi'i gnyen por gyur pa ste/ dran pa nye bar gzhag pa bzhi ni 'di lta ste/ lus dran pa nye bar gzhag pa dang / tshor ba dran pa nye bar gzhag pa dang / chos dran pa nye bar gzhag pa dang / sems dran pa nye bar gzhag pa'o// dran pa ni rjes su myong ba'i dngos po la yang dag par ma rmongs pa de nye bar gzhog par byed pas dran pa nye bar gzhag pa'o// de yang brjed ngas pa'i gnyen por gyur cing sngar myong ba'i dngos po rnam par gcod par byed pa'i blo'i yon tan gyi khyad par ro// de la lus ni 'byung ba las gyur pa'i tshogs so// tshor ba ni bde ba la sogs pa myong ba'o// chos ni yang dag pa'i mtha'o// sems ni so sor snang ba mig yor tsam mo// de rnams rjes su dran pa ni nye bar 'jog pa ste/ lus la sogs pa rjes su dran pa'o// mi dge ba dang rjes su mthun pa 'dod chags dang zhe sdang la sogs pa'i gnyen por gyur pa'i brtson 'grus dang / dad pa dang 'dun pa la sogs pa'i dmigs pas yang dag par slar mi 'byung bar rab tu spong bas yang dag par spong ba bzhi ste/ 'di lta ste sdig pa mi dge ba'i chos skyes pa rnams spong ba dang / sdig pa mi dge ba'i chos ma skyes pa rnams ma bskyed pa dang / dge ba'i chos skyes pa rnams yang dag par bsrung ba dang / dge ba'i chos ma skyes pa rnams bskyed par bya'o zhes pa'o// rdzu 'phrul ni bsam gtan phun sum tshogs pa'o// de'i yan lag ni rdzu 'phrul gyi rkang pa bzhi ste/ 'di lta ste 'dun pa'i rdzu 'phrul gyi rkang pa dang / brtson 'grus kyi rdzu 'phrul gyi rkang pa dang / dpyod pa'i rdzu 'phrul gyi rkang pa dang / sems kyi rdzu 'phrul gyi rkang pa zhes bya ba'o// de la 'dun pa ni spong ba'i 'du byed dang yang dag par ldan pa dben pa dang 'dod chags dang bral ba dang 'gog pa la nges par brten cing rnam par 'brel pas yongs su gyur pa'i bsam pa'o// rnam par dben pa ni lam ste nyon mongs pa'i sgrib pa spong ba'o// 'dod chags dang bral ba ni mya ngan las 'das pa'o// 'gog pa ni zag pa dang bcas pa'i phung po dang bral ba'o// de rnams la brten pa ni dben pa dang / 'dod chags dang bral ba 'gog pa la rnam par brten pa'o// rnam par 'brel pa ni 'dus byas pa'i dngos po thams cad dang bral ba'o// de yongs su gyur pa ni de las rdzogs pa'o// de ltar brtson 'grus dang sems dang dpyod pa la yang yan lag lnga'o// shes pa 'di la dbang byed pas mig la sogs pa ltar dad pa la sogs pa yang dbang por bshad do// de yang rnam pa lnga ste/ dad pa'i dbang po dang / brtson 'grus kyi dbang po dang / dran pa'i dbang po dang / ting nge 'dzin gyi dbang po dang / shes rab kyi dbang po dang / de la dad pa ni 'jig rten dang 'jig rten las 'das pa'i yang dag pa'i lta ba'i las kyi 'bras bu nye bar spyod pa la sems dad pa'o// sems mngon par brtson pa ni brtson 'grus te/ dad pa'i dbang po la brten pa'i chos rnams yang dag par 'dren pa ni brtson 'grus kyi dbang po'o// brtson 'grus kyi dbang pos nye bar 'dren pa'i don rnams la mi brjed pa ni dran pa'i dbang po'o// dran pa'i dbang pos ma nyams pa'i chos rnams mngon sum du byed pa gang yin pa de ni ting nge 'dzin gyi dbang por bshad do// ting nge 'dzin gyi dbang po la brten pa'i chos rnams so sor rig pa gang yin pa de ni shes rab kyi dbang por bshad do// ma dad pa dang le lo dang / brjed ngas pa dang / bag med pa dang / g.yeng ba la sogs pa'i mi mthun pa'i phyogs zad pas mthar phyin pa thob pas dbang po kho na stobs zhes bshad do// 'di lta ste/ dad pa'i stobs dang / brtson 'grus kyi stobs dang / dran pa'i stobs dang / ting nge 'dzin gyi stobs dang / shes rab kyi stobs zhes bya'o// rang nyid kyis yang dag par rtogs pas na byang chub ste/ gnyis su 'dzin pa las 'das pa'i sems so// de'i rgyur gyur pa ni byang chub kyi yan lag go// bdun po de yang 'di lta ste/ dran pa yang dag byang chub kyi yan lag dang / chos rnam par 'byed pa yang dag byang chub kyi yan lag dang / dga' ba yang dag byang chub kyi yan lag dang / ting nge 'dzin yang dag byang chub kyi yan lag dang / brtson 'grus yang dag byang chub kyi yan lag dang / btang snyoms yang dag byang chub kyi yan lag dang / shin tu sbyangs pa yang dag byang chub kyi yan lag go// de la sems can ma lus pa'i don byed pa dang / yang dag par byang chub thob pa'i smon lam dang / thos pa khong du chud pa la sogs pa mi brjed pa ni dran pa yang dag byang chub kyi yan lag go// chos rnams la sogs pa med pa'i phyir phung po la sogs pa rnam par 'byed pa ni chos rnam par 'byed pa yang dag byang chub kyi yan lag go// chos nyid ro gcig pa'i yid ni dga' ba yang dag byang chub kyi yan lag go// gnyen po dag gi bdag dang bdag gi bag chags gcod pas lus dang sems las su rung ba ni shin tu sbyangs pa yang dag byang chub kyi yan lag go// tshad med pa bzhi dang de bzhin nyid dang yang dag pa'i mtha' dang stong pa nyid dang / chos kyi dbyings su rtse gcig pa ni ting nge 'dzin yang dag byang chub kyi yan lag go// so so'i skye bo'i las nges par 'byung ba ni brtson 'grus yang dag byang chub kyi yan lag go// nyon mongs pa'i gnyen por gyur pa nyid gyis lus dang ngag dang yid kyi 'du byed mi gtong ba ni btang snyoms yang dag byang chub kyi yan lag go// sdig pa 'ba' zhig tu mthun pa'i nyon mongs pa'i gnyen por gyur pa'i phyir 'phags pa'i lam yan lag brgyad po 'di gang la yod pa de ni lam yan lag brgyad do// shes bya'i sgrib pa spong ba'i bsgom pa'i don du tshol bas na lam mo// de la 'phags pa'i lam yan lag brgyad kyi ming ni yang dag pa'i lta ba dang / yang dag pa'i rtog pa dang / yang dag pa'i ngag dang / yang dag pa'i las kyi mtha' dang / yang dag pa'i 'tsho ba dang / yang dag pa'i rtsol ba dang / yang dag pa'i dran pa dang / yang dag pa'i ting nge 'dzin to// de la yang dag pa'i lta ba ni chos thams cad bdag med pa'i mtshan nyid can yin yang tshe phyi ma yod par lta ba'o// yang dag pa'i rtog pa ni blang ba dang dor ba dag mngon du bya ba dang / spong ba yid la byed pa'am shes pa 'ba' zhig tu bsams pa'o// yang dag pa'i ngag ni ji ltar gyur pa'i don ston par byed pa'o// yang dag pa'i las kyi mtha' ni lus dang ngag dang yid kyi las gong na med pa'o// yang dag pa'i 'tsho ba ni rig pas btsal ba'i nor ro// yang dag pa'i rtsol ba ni bdag dang gzhan gyi don sgrub pa rgyun mi 'chad pa'i lus dang ngag dang yid kyi las so// yang dag pa'i dran pa ni ji ltar khong du chud pa'i chos dag la ma rmongs pa'o// yang dag pa'i ting nge 'dzin ni dmigs pa mngon du byed pa'i bya ba'o// ye shes lnga yi rnam dag pa// rdo rje sems dpa'i cod pan yin// lha yi rtsa ba'i gsang sngags ni// tshangs pa'i skud par rab tu brtag // rdo rje phag mo'i gsang sngags kyi// mgul do yis ni mgul pa brgyan// lha yi snying po'i gsang sngags ni// phreng ba brgya yi phyed kyis brgyan// yi ge bdun gyi gsang sngags kyi// rna cha yis ni rnab brgyan// sangs rgyas mkha' 'gro ma yi sngags// pags pa gos su bsnams pa'i mchog // rnal 'byor ma drug gsang sngags kyi// ska rags kyis ni rked pa brgyan// dpa' bo drug pa'i go cha yis// sku lus phyag rgyas nye bar mdzes// 'khor lo kun gyi rnal 'byor ma// sngags kyi btung ba'i thod pa yin// rnam snang mdzad sngags gang yin pa// thod pa yis ni dbu rgyan byas// dpa' bo nyi shu rtsa bzhi yis// lus kyi khams la rnam par brtag // lus rjes su dran pa ni mkha' 'gro ma'o// tshor ba rjes su dran pa ni lA ma'o// chos rjes su dran pa ni dum skyes ma'o// sems rjes su dran pa ni gzugs can ma'o// ye shes lnga rnam par dag pa ni pad+ma'o// 'dun pa'i rdzu 'phrul gyi rkang pa ni rab gtum ma'o// brtson 'grus kyi rdzu 'phrul gyi rkang pa ni gtum pa'i mig can ma'o// dpyod pa'i rdzu 'phrul gyi rkang pa ni 'od ldan ma'o// sems kyi rdzu 'phrul gyi rkang pa ni sna chen ma'o// dad pa'i dbang po ni dpa' bo'i blo gros ma'o// brtson 'grus kyi dbang po ni mi thung ma'o// dran pa'i dbang bo ni lang ka'i dbang phyug ma'o// ting nge 'dzin gyi dbang po ni shing grib ma ste/ thugs kyi 'khor lo rnam par dag pa'o// shes rab kyi dbang po ni sa srung ma'o// dad pa'i stobs ni 'jigs byed chen mo'o// brtson 'grus kyi stobs ni rlung gi shugs can ma'o// dran pa'i stobs ni chang 'thung ma'o// ting nge 'dzin gyi stobs ni ljang lha mo'o// shes rab kyi stobs ni shin tu bzang mo'o// ting nge 'dzin yang dag byang chub kyi yan lag ni rta rna ma'o// brtson 'grus yang dag byang chub kyi yan lag ni bya gdong ma ste/ gsung gi 'khor lo rnam par dag pa'o// dga' ba yang dag byang chub kyi yan lag ni 'khor lo'i shugs can ma'o// shin tu sbyangs pa yang dag byang chub kyi yan lag ni dum skyes ma'o// chos rnam par 'byed pa yang dag byang chub kyi yan lag ni kos ring ma'o// dran pa yang dag byang chub kyi yan lag ni 'khor lo'i go cha ma'o// btang snyoms yang dag byang chub kyi yan lag ni shin tu dpa' mo'o// yang dag pa'i lta ba ni stobs chen ma'o// yang dag pa'i rtog pa ni 'khor los sgyur ma'o// yang dag pa'i ngag ni brtson 'grus chen mo ste/ sku yi 'khor lo rnam par dag pa'o// yang dag pa'i las kyi mtha' ni khwa gdong ma'o// yang dag pa'i 'tsho ba ni 'ug gdong ma'o// yang dag pa'i rtsol ba ni khyi gdong ma'o// yang dag pa'i dran pa ni phag gdong ma'o// dge ba'i chos ma skyes pa rnams bskyed pa ni gshin rje sreg ma'o// dge ba'i chos skyes pa rnams yang dag par bsrung ba ni gshin rje pho nya ma'o// mi dge ba'i chos skyes pa rnams spong ba ni gshin rje mche ba ma'o// mi dge ba'i chos ma skyes pa rnams mi bskyed pa ni gshin rje 'joms ma ste/ dam tshig gi 'khor lo rnam par dag pa'o// so dang sen mo dag ni thod pa'i dum bu'o// skra dang sru dag ni keng rus can no// pags pa dang dri ma ni keng rus chen po'o// sha ni mche ba rnam par gtsigs pa'o// rgyus pa ni lha dgra'o// rus pa ni 'od dpag tu med pa'o// mkhal ma ni rdo rje'i 'od do// snying ni rdo rje'i sku'o// mig dag ni myu gu can no// mkhris pa ni rdo rje ral pa can no// glo ba ni dpa' bo chen mo'o// rgyu ma ni rdo rje hUM mdzad do// gnyi ma ni shin tu bzang po'o// bshang ba ni 'jigs byed chen po'o// skra mtshams ni mig mi bzang ngo // bad kan ni stobs po che'o// rnag ni rin chen rdo rje'o// khrag ni rta mgrin no// rdul ni nam mkha'i snying po'o// tshil ni he ru ka'o// mchil ma ni pad+ma gar gyi dbang phyug go// mig rnag ni rnam par snang mdzad do// snabs ni rdo rje sems dpa'o// dam tshig bzlas pa'i mchog dus su// dung chen phreng bas bzlas brjod bya// 'khor lo rim pa'i cho ga yis// rnal 'byor ma yis sngags mchod bzla// oM na mo b+ha ga ba te wI re shA ya hUM hUM phaT/ oM ma hA kalpAg+ni saM ni b+hA ya huM hUM phaT/ oM dza Ta mu ku To ta ka TA ya huM hUM phaT/ oM daM Sh+TA ka rA lo gra b+hI Sha Na mu khA ya huM hUM phaT/ oM sa ha srA b+hu dza b+hA su rA ya huM hUM phaT/ oM par shu pA sho d+yA ta shU la kha T+wAM ga d+ha ri Ne huM hUM phaT/ oM byA g+h+ra dzi nAM ba ra d+ha rA ya huM hUM phaT/ oM ma hA d+hum+b+rA n+d+ha kA ra wa pu ShA ya huM hUM phaT/ oM ka ra ka ra khaN Da ka pA li ni huM hUM phaT/ oM pra tsaN+Di huM hUM phaT/ oM ku ru ku ru ma hA kaM ka la huM hUM phaT/ oM tsaN DAk+Shi ye huM hUM phaT/ oM ban+d+ha ban+d+ha kang+ka la huM hUM phaT/ oM pra b+hA ba tI ye huM hUM phaT/ oM trA sa ya trA sa ya bi ga d+ha daM Sh+T+re Ni huM hUM phaT/ oM ma hA nA se huM hUM phaT/ oM k+Sho b+ha ya k+Sho b+ha ya su ra bai ra Ni huM hUM phaT/ oM bI ra ma tAM ye huM hUM phaT/ oM hrauM hrauM a mi tA b+hA huM hUM phaT/ oM kharba rI ye huM hUM phaT/ oM hraHhraHbadzra pra b+hA huM hUM phaT/ oM laM ke shwa rI ye huM hUM phaT/ oM pheM pheM badzra de ha huM hUM phaT/ oM dru ma ts+tshA ye huM hUM phaT/ oM phaT phaT/ aM gu ri ka huM hUM phaT/ oM e rA ba tI ye huM hUM phaT/ oM da ha da ha badzra badzra Til huM hUM phaT/ oM ma hA b+hai ra wI ye huM hUM phaT/ oM pa tsa pa tsa ma hA bI ra huM hUM phaT/ oM bA yu be ge huM hUM phaT/ oM b+ha k+Sha b+ha k+Sha badzra hUM ka ra ba sa ru d+hi rA na tra mA lA ba laM bi nI ye huM hUM phaT/ oM su ra b+ha k+ShI ye huM hUM phaT/ oM gr-ih+Na gr-ih+Na su b+ha dra sap+ta pA tA la ga ta b+hu dzAM ga sarbaM bA ta rdza ya ta rdza ya huM hUM phaT/ oM sh+yA ma de wI ye huM hUM phaT/ oM A kaD+D+ya A kaD+D+ya badzra b+hai ra ba huM hUM phaT/ oM su b+ha dre huM hUM phaT/ oM hriM hriM ma hA b+hai ra ba huM hUM phaT/ oM ha ya kar+Ne huM hUM phaT/ oM dz+NauM dz+NauM bi rU pA k+Sha huM hUM phaT/ oM kha gA na ne huM hUM phaT/ oM k+Sh+maM k+Sh+mAM ma hA ba la huM hUM phaT/ oM tsa kra be ge huM hUM phaT/ oM haM haM rat+na badzra huM hUM phaT/ oM khaN+Da ro hi huM hUM phaT/ oM hi hi ha ya grI ba huM hUM phaT/ oM shau Na Di nI ye huM hUM phaT/ oM hUM hUM A kA sha gar+b+ha huM hUM phaT/ oM ki li ki li he ru ka huM hUM phaT/ oM su bI re huM hUM phaT/ oM si li si li pad+ma na rte shwa ri huM hUM phaT/ oM ma hA ba le huM hUM phaT/ oM hi li hi li bai ro tsa nI ye huM hUM phaT/ oM tsa kra brti nI ye huM hUM phaT/ oM d+hi li d+hi li badzra satwa huM hUM phaT/ oM tsakra barmi NI ye huM hUM phaT/ oM ma hA bI R+Ya huM hUM phaT/ oM DA ki nI ye huM hUM phaT/ oM lA mye huM hUM phaT/ oM khaN+Da ro hi ni huM hUM phaT/ oM ru pi NI ye huM hUM phaT/ oM kA kA s+ye huM hUM phaT/ oM u lU kA s+ye huM hUM phaT/ oM shwA nA s+ye huM hUM phaT/ oM shu ka rA s+ye huM hUM phaT/ oM ya ma dA d+hI huM hUM phaT/ oM ya ma dU ti huM hUM phaT/ oM ya ma daMSh+T+rI Ni huM hUM phaT/ oM ya ma ma thA ni huM hUM phaT/ oM na mo b+ha ga wa ti badzra bA rA hI baM huM hUM phaT/ oM na ma AR+Ya a pa rA dzi te trai lo kya mA te ma hA bi d+ye shwa rI huM hUM phaT/ oM na ma s+sarba b+hu ta b+ha yA ba he ma hA badzre huM hUM phaT/ oM na mo badzra A sa ne a dzi te a pa rA dzi te ba shaM ka ri Ne dra b+h+ra ma Ne huM hUM phaT/ oM na maHsho Sha Ni ro Sha Ni kro d+ha ka rA la ni huM hUM phaT/ oM na mas+t+ra sa ni ma ra Ne su pra b+he da ni pa ra dza ye huM hUM phaT/ oM na mo bi dza ye dzam+b+ha ni stam+b+ha ni mo ha ni huM hUM phaT/ oM na mo badzra bA rA hI ma hA yo gi nI kA me shwa rI kha ge huM hUM phaT/ tad+ya thA/ pro tang ge pro tang ge / ha na ha na prA NAM kiM ki ni/ khiM khi ni/ d+hu na d+hu na/ badzra ha ste/ sho Sha ya sho Sha ya/ badzra ka pA la/ kha T+wAM ga d+ha ri Ni/ ma hA bi shi to maM sA shim nu Sh+ya n+t+ra pra br-i ti sA na ni ng+h+ya na ra shi ro mA lA gran+thi ta d+ha ri Ni/ sum+b+ha ni sum+b+he ha na ha na prA NAM sarba pA paM satwA nAM/ sarba pa shU nAM/ ma hA mAM sats+tshe da ni krod+ha mU rte/ daM Sh+TA ka rA li ni/ ma hA mu dre shrI he ru ka de ba s+yA gra ma hi Shi/ sa ha sra shi re sa ha sra bA ha be sha ta sa ha sra A na ne/ dz+wa li ta te dza se/ dz+wa la mu khe/ piM ga la lo tsa ne/ badzra sha rI re/ badzra A sa ni/ mi li mi li/ ti mi li ti mi li/ dzi li te/ he he/ ha ha/ hUM hUM/ kha kha/ d+hu d+hu/ ru ru/ d+hu ra d+hu ru/ mu ru mu ru/ muny+tsa muny+tsa/ hUM hUM/ a dwe te/ ma hA yo gi nI/ pa thi ta sid+d+he/ dreM d+haM dreM d+haM/ graM graM// he he/ ha ha/ b+hI me/ ha sa ha sa/ bI re/ hA hA/ hoHhoHhUM hUM/ trai lo kya/ bi nA sha ni/ sha ta sa ha sra ko Ti/ ta thA ga ta pa ri bA re/ hUM hUM phaT/ siM ha rU pe khaHga dza rU be gaHtrai lo kya u da re ma hA sa mu dra ma kha le/ gra sa gra sa hUM hUM phaT/ bI ra a dwa te hUM hUM ha ha ma hA pa shu mo ha ni ma hA yo gi shwa rI twaM/ DA ki nI/ sarba lo kA nAM/ ban+d+ha ni sad+yaH pra t+ya ya kA ri Ni/ hUM hUM phaT/ b+hu ta trA sa ni/ ma hA bI re pa ra ma si d+d+hi/ yo gI shwa rI phaT/ hUM hUM phaT/ hU~M hU~M phaT phaT swAhA/ oM shrI badzra he he ru kaM hUM hUM phaT/ DA ki nI dzA la saM ba raM swAhA/ oM hrIHha ha hUM hUM phaT/ lha'i snying po dang nye ba'i snying po'o// oM badzra bai ro tsa nA ye huM hUM phaT/ oM sarba bud+d+ha DA ki nI ye badzra war+N+Na nI ye hUM hUM phaT/ lha mo'i snying po dang nye ba'i snying po'o// oM ha/ na maHhi/ swA hA hu/ bau ShaT he/ hUM hUM hoH/ phaT haM/ oM baM/ haM yoM/ hriM moM/ hreM hriM/ hUM hUM phaT phaT/ lha dang lha mo'i snying po go cha'i gsang sngags so// yar ngo mar ngo'i tshes bcu la// rnal 'byor pa yis de mchod bya// gtor ma rtag tu sbyin bya zhing // dam tshig gnas la brda ru smra// sngar bshad phyag rgya la sogs sngags sbyor bas// srungs shig srungs shig cho ga ji bzhin du// shin tu 'bad pas rdo rje lha mo dag // myos byed chang dang sha rnams kyis mchod bya// lho ru mngon phyogs rnal 'byor pas// steng gi gnas su mchod par bya// mtshan mo gcer bu skra bkrol ba'i// brtul zhugs kyis ni gtor ma sbyin// rkang pa mnan cing gyen du blta// steng du pheM gyi sgra sgrogs pa// phyogs bcu'i 'jig rten khams dag gi / dpa' bo rnal 'byor ma rnams dgug // rdo rje thal mo kha phye bas// dpa' bo rnal 'byor ma rnams 'gugs// gsang sngags rnams kyis bskul gyur cing // de ma thag tu 'gugs par 'gyur// mdzub mo 'dud byas gung mo nges par sbyar// mthe bo rdo rje brtan por sbyar bar bya// de ni dpral pa'i dbus su rab bzhag nas// bskor zhing bskor bas kun du bskor bar bya// rkang pa g.yas brkyang sbyor ba yis// 'bar ba'i phyag rgya bcing bar bya// dam tshig gis ni kha bskang nas// gsang sngags rjes su dran par bya// oM a ral+li ho dzaHhUM baM hoHbadzra DA ki n+ya sa ma ya s+t+waM dr-i sha ho/ de ltar lan gsum bzhi lnga'i bar// dam tshig rdzas sogs la brjod bya// oM kha kha khA hi khA hi/ sarba yak+Sha rak+Shas/ b+hU ta pre ta/ pi shA tsa/ un+ma da/ a pasma ra DA ka DA ki n+ya da ya/ i maM ba liM gr-i h+NaM tu/ sa ma ya rak+Sha na tu/ ma ma sarba sid+d+hi m+me pra ya ts+tshan+tu/ ya thai baM/ ya theSh+TaM b+hu ny+dza tha/ pi ba tha/ dzig+ha tha/ mA ti kra ma tha/ ma ma sarba ka ra ta ya sa ta su khaM bi shud+d+ha ye/ sa ha yi ka b+ha wan+tu huM hUM phaT phaT swA hA/ dpa' bo rnams la lag g.yon gyis// brda ni rnal 'byor pas bstan bya// brda ru 'jug pa 'di dag ni// dpa' bo rnams kyi gzhi yin no// g.yo dang mi g.yo 'jig rten gsum// 'gro kun g.yon las byung ba yin// rdo rje sems dpa' shing nyid la// rnam par snang mdzad yal gar gnas// bla ma pad+ma gar dbang phyug // so la dpa' bo dngos grub stsol// tha chungs dag la dgod ba ni// nam mkha'i sku ni brag pa med// sen mo'i ngos la rta mgrin te// dpa' bo rnams kyi gzhi yin no// g.yon pa las byung rgyu yin phyir// lag mthil pho nya'i tshogs 'dus pa// rgyab tu nges par legs byas nas// sgrub pos brda lnga bstan par bya// sa ni sangs rgyas spyan du grags// chu khams mA ma kI ru bshad// gos dkar mo dang sgrol ma dag // me dang rlung du rab tu bsgrags// bu ga stong pa pha rol phyin// dbus ni dpa' bo rnams kyi gzhi// mkhas pas rgyab tu gshegs su gsol// dpa' bo rnams la brda smra zhing // gcig tu phyugs bza' brtsam par bya// A li kA li mdun bsams nas// rnal 'byor chen mo ngal bso phyir// zla ba'i dkyil 'khor rdzogs par ni// lte ba'i dbus su gnas par bsgom// yi ge'i gnas kyi mchog gyur pa// de yi dbus su bsam par bya// sku gsung thugs kyi rdo rje can// lha yi sku ni bsgom par bya// de yi lus ni 'das gyur kyang // sems nyid 'byung bar mi 'gyur min// de yang bsam gyis mi khyab bsam// sems nyid brtag par mi bya'o// bsam gyis mi khyab de bsams na/ de nas 'dzin pa thob par 'gyur// dur khrod me'am gzhan rnyed nas// gnyis med sbyor ba mchog la gnas// sbyor ba gcig la goms byed cing // dam tshig shes shing brtul zhugs brtan// ngo tsha med la 'dod med brtan// sred pa dang bral nga rgyal med// rig ma de dang lhan cig tu// sngags pa rang nyid brtul zhugs spyad// de yi sna rtser yi ge d+yA ni sbyar bya zhing // rtag tu yi gai byA ni rtags kyi lam la dgod// yi ge oM sogs dpral ba dang ni kha sogs la// sngags tshogs kun gyi snying pos byin gyis brlab par bya// dga' ba dang po khrus yin te// dam par dga' ba yang dag ldan// dngos grub chen po chags bral ba// mchog tu dga' ba bla na med// sbyor dad shin tu rnal 'byor che// ye shes cho ga'i rim pa yis// dga' ba bzhi dang bden pa bzhi// skad cig bzhi la brten te gnas// dga' ba dpa' bor gsungs pa ste// dam par dga' ba rnal 'byor ma// mchog tu dga' ba ma lus pa// de bde thabs kyi thams cad rig // he ru ka dpal sprul pa ni// yan lag drug cu sems kyis sprul// dag pa'i chos kyi sprul pa ni// phag mo'i gzugs su bstan pa yin// de la bshad pa'i rgyud las bshad pa'i 'khor lo sdom pa'i le'ur phyag bzhi pa nas brtsams nas phyag 'bum pa'i bar du 'khor lo sdom pa mang du gsungs pa las/ 'khor lo sdom pa'i rgyud phyi mar phyag bzhi pa dang drug pa dang bcu gnyis par gsungs pa de la phyag bcu gnyis pa'i 'khor lo sdom pa'i dkyil 'khor 'jigs pa bstan pa'i phyir// glang po'i pags pa rnam par bgos// zhes bya ba ni dang po'i phyag gnyis las gzhan gnyis kyis glang po'i pags pa gos su 'dzin pa'o// smin ma bzang po rdo rje dbye// zhes bya ba la/ rdo rje ni rdo rje dang dril bu ste/ rdo rje de nyid kyis yang dag par dbyes shing brgyan pa'o// bzang po ni skal ba dang ldan pa'i smin ma ste/ gtso bo'i phyag gnyis gang la mnga' ba de ni rdo rje sems dpa' smin ma dbyes pa'o// phyag na kha T+wAM ga bsnams shing // zhes bya ba ni phyag mtshan drug gsungs pa'o// gzhan dag las 'chad par 'gyur ba'i go rims kyi rgyud las gsungs pa'i phyag mtshan drug sngags pas khong du chud par bya'o// lcags kyu zhags pa pags pa dang // rtse gsum cang te'u gri gug 'chang // zhes bya ba'o// de la rang gi phyag mtshan rnams dgod pa ni 'di lta ste/ 'khyud pa'i phyag gnyis rdo rje rtse dgu pa kha bye ba dang rdo rje dril bu'o// phyag gzhan gnyis la glang po'i pags pa bsnams pa'o// gsum pa'i phyag g.yas par rtse gsum rdo rje mtshan pa'o// bzhi pa la zhags pa/ lnga pa la gri gug // drug pa la cang te'u/ g.yon gyi gsum pa la thod pa klad pas gang ba'i mchod phyir thogs kyi sbyor ba dang / kha T+wAM ga sngon du song ba'i kha bye ba'i rdo rje rtse lnga pa dang / rdo rje dril bu dang / ba dan sna tshogs kyis rnam par dbyangs pa/ dbus su sna tshogs rdo rjes mtshan pa/ 'og tu rdo rje rtse gcig pa bzhi pa la rdo rjes mtshan pa'i zhags pa/ lnga pa la tshangs pa'i mgo bo/ drug pa la dgra sta'o// sngon po dang / ser po dang / dmar po dang / ljang gu'i zhal mnga' ba/ sgeg pa dang / dpa' ba dang / 'jigs su rung ba dang / rol pa dang bcas pa'o// brgya phyed phreng bas rnam par brgyan// zhes bya ba mgo bo lnga bcu'i phreng ba dang ldan pa'o// bcom ldan 'das 'di ni gcig pu ma yin te/ 'on kyang shes rab dang bcas pa zhes bstan par bya ba'i phyir/ de mdun gnas pa'i lha mo ni// zhes bya ba smos te/ bcom ldan 'das de'i mdun ni spyan snga ru ste/ bstan bcos bstan pa'i tshul du zhabs kyis zhabs la 'khyud cing shing la 'dzeg pa'i tshul du bcom ldan 'das la 'khyud pa'o// rdo rje phag mo zhes bya ba la sogs pa smos te/ de'i mdun na gnas shing thod pa an+t+ras bkang zhes bya ba ni/ bcom ldan 'das la 'khyud pa'i g.yon pa'i phyag gis thod pa'i mchog la gnas pa'i bdud bzhi'i rgyu ma dang khrag la sogs pa stobs shing rang gi bdud rtsi'i rgyun 'bab pa ltar rang gi kha nas khrag 'dzag pa'o// ci bcom ldan 'das shes rab rdo rje phag mo kho na dang gnyis su med pa yin nam zhe na/ mkha' 'gro ma ni nyi shu bzhi// zhes bya ba la sogs pa smos te/ 'khyud par 'brel ba'i rdo rje dbyings kyi dbang phyug ma gcig pu kho nar gsungs so// mkha' 'gro ma ni dpa' mo rnams te/ nyi shu rtsa bzhi po de dag rdo rje phag mo'i rigs las byung zhes bya ba ste/ shes rab kyi yan lag las byung zhing rtsa nyi shu rtsa bzhi'i ngo bo nyid do// re zhig bcom ldan 'das shes rab dang bcas pa lte bar mchod na/ mkha' 'gro ma rnams gang du mchod ce na/ 'khor lo'i lte bar mchod par bya// zhes bya ba la/ lte ba'i 'khor lo ni 'khor lo'i lte bar mkha' 'gro ma la sogs pa mchod par bya'o// phyogs gang du zhe na/ phyogs dang phyogs kyi mtshams rnams su// zhes bya ba la/ phyogs ni shar dang byang dang nub dang lho phyogs su'o// mtshams ni me dang bden bral dang rlung dang dbang ldan no// ci dpa' mo kho na mchod dam 'on kyang gzhan yang mchod ce na/ de bzhin 'dir ni dpa' bo yang // zhes bya ba la sogs pa smos pa la/ ji ltar phyogs dang mtshams su rnal 'byor ma mchod pa de bzhin du dpa' bo rnams kyang ngo // ji ltar byas nas mchod ce na/ gnyis med dpa' bo zhes bya ba la sogs pa smos te/ gnyis med dpa' bo ni dpa' mo dang lhan cig dbyer med pas dpa' mo dang gnyis su med par snyoms par 'jug pa ji ltar ming ma smos pa de ltar dpa' bo mchod par bya'o zhes bya ba'i don to// 'dir yang mchod pa ni rang gi sku las phyi rol du yang dag par spros te/ 'khor lo gsum gyi dpa' bo dpa' mo'i tshogs gnas ji lta ba bzhin du bkod la skad cig ma re res so sor rtogs pa'o// ji skad du/ rtag tu 'di la gang lta ba// de ni rgyal ba mchod par bzhed// ces pa byang chub kyi phyogs kyi chos rnam par dag pas ji lta ba bzhin du mthong ba ni mchod pa'o// yang bshad pa/ dngos med go 'phang goms pa dang // lha yi gzugs kyi bsgom pa ni// sangs rgyas thams cad sgrub byed pa// de ni mchod pa chen por 'dod// ces de'i phyir mchod pa rnam pa lnga ma bstan te/ thar pa 'dod pa rnams kyi yan lag ma yin pa'i phyir ro// mchod pa lnga yi sbyor ba yis// sangs rgyas myur du thob par 'gyur// gang 'dir rgyud las gsungs pa yang // sems can mos pa sna tshogs phyir// zhes bya ba la sogs pa gsungs so// de nas bum pa bya ba ni// zhes bya ba la sogs pa la/ de nas dkyil 'khor dang rdo rje phag mos 'khyud pa'i dpal he ru ka'i bdag nyid rnal 'byor pas dpa' bo dang dpa' mo rnams mchod par ma zad kyi/ 'dab ma sna tshogs pa'i pad+ma'i mtshams la gnas pa'i bum pa bzhi'ang mchod par bya zhes bya'o// de ni bsdu ba'i don to// de la yang bshad pa/ mtshams rnams su ni gser sogs kyi// bum pa'i steng du gnas pa ni// byang chub sems gang thod pa bzhi// kun+da ltar dkar bsgom par bya// rtsa ba nag nog la sogs med// ces bya ba la rdul tshon dang thig la sogs pa bsang bar byas nas dngos grub bsgrub pa'i phyir/ bkra shis kyi bum pa bdud rtsis gang ba dgu'am bcu nye bar bsdu'o zhes bya ba ni/ bum pa'i dbye ba'o// de bzhin du yang gsang ba'i cho ga las kyang las thams cad pa zhes bya ba'i bum pa lte ba'i nang du dgod do// tshon sna lnga'i skud pa shar gyi 'dab ma la gzhag go// dgod pa'i cho ga ni/ shar gyi sgo nas brtsams nas su// bum pa de rnams gzhag par bya// rnam rgyal bkra shis zhes bya ba// shar sgo'i ngos ni gnyis pa la// lho ru grub dang bsrung bya zhes// rgyal dang zhi ba nub phyogs su// byang du rdzu 'phrul dngos grub gnyis// bum pa dngos grub rin chen stsol// de bas na bum pa rnams kyi khyad par gsungs te/ rtsa ba nag nog med pa zhes bya ba ni zhabs dang steng gi dbyibs yo zhing rtsa ba nag po nyid de mi sdug pa dang ser ka'i skyon la sogs pa ste de dag dang bral ba ni rtsa ba nag nog med pa'o// legs par gzung ba'i dkyil 'khor gyi cho ga las kyang // rtsa ba nag nog med pa dang // lto ba che la mgrin pa ring // 'jam zhing sra la shin tu bzang // de bzhin dag pa'i kha rgyan can// 'bru dang rin chen sman dang ldan// khar ni rigs kyi mtshan mas mtshan// rgyal ba bzhi yi mtshan nyid can// mtshams ni bzhi po stong ba'o// rnam rgyal bum pa de ltar bya// gzhan yang ji ltar bya zhe na// mu tig gser dang rin chen bya// zhes bya ba la sogs pa la/ mu tig dang gser dang mthing shun dang lnga ste rin chen lngas yongs su gang ba'o// bza' ba kun gyis zhes bya ba ni bza' ba'i dam tshig go// bza' ba dag gis thod pa'i steng du yang dag par gnas pas gang ba zhes bya ba'i don to// mgrin pa srad bus dkri ba dang // zhes bya ba ni rim pa bdun gyi tshon skud kyis bum pa mgrin pa dkri bar bya zhes bya ba'i don to// legs par gzung ba las/ hUM bdun bzlas pa'i bdun bdag nyid// mgrin par gzungs skud dkar por ldan// me tog dri dkar chu dang bcas// rnam rgyal bum pa lhag gnas bya// zhes 'byung ngo // tshon sna lnga las ser po dang dkar po gtso bo yin pas de gnyis bstan pa'i phyir/ gser dang dngul zhes bya ba la sogs pa smos te/ gser ni sa le sbram mo// dngul ni dngul nyid de kha dog gi dbye bas de'i rdul tshon la yang dngul dang gser zhes bya'o// rin chen mu tig gis mdzes pa// zhes bya ba ni rin chen 'byung ldan no// mu tig ni snang ba mtha' yas so// de nyid kyis sam de gnyis kyi 'brel pas mdzes pa ni rin chen mu tig mdzes pa'o// rdul tshon 'dis ci zhig bya zhe na rnam par dgye zhes bya ba ni gdab par bya ba'o// ci 'di rdul tshon gnyis po kho nas bri'am/ 'on kyang gzhan dag kyang dgye zhe na/ thams cad ces bya ba la sogs pa smos te/ gnyis po kho na ma yin gyi gzhan dag kyang ste/ in+d+ra nI la dang pad+ma rA ga dang / [ (]markad [,]margad [)]kyi rdul tshon nam 'bras dkar po la sogs pas kyang bya'o zhes bya ba'i don to// ji lta bu zhe na/ rin chen gser gyis nye bar mnyes// zhes bya ba la sogs pa smos te/ rin chen ni mu tig ste snang ba mtha' yas so// gser ni rin chen 'byung ldan gyi rdul tshon no// rdul tshon lhag ma rnams kyang gdab par bya'o zhes bya ba'i don to// de'i 'og tu ci zhig bya zhe na/ grong khyer yid 'ong zhes bya ba la/ grong khyer yid du 'ong zhing dga' ba'i rgyur gyur pa'i dkyil 'khor ro// de mchod ces bya ba ni cho ga'o// ci byas she na/ dri yi chu yis legs par byug // ces bya ba la sogs pa la/ dri ni tsan+dan la sogs pa'o// des nye bar 'dus pa'i chu ni dri'i chu des so// kun du zhal ni bzhi'i bdag nyid bde mchog drag po la brlan par bya ba'i don to// yang na dri'i chu ni rol pa'i chu'o// glegs bam tsam gyis mkhas pa rnams rmongs par bya ba'i phyir slob dpon gyis dri'i til mar la sogs pas dkyil 'khor mchod pa'i rjes la/ rim pa bzlog pa'i dbang bskur ba gnyis pa bya ba yin no// dril bu'i dbyangs ni dmigs nas su// zhes bya ba la sogs pa la/ dril bu lta bu'i dbyangs ni dril bu'i dbyangs te/ sgra'i rnam par rtog pa'i tshul can brag ca lta bur sgra de nyid dril bu ste shes rab po// de'i dmigs pa ni rjes su mthun par bya ba'o// spos dang me tog gis brgyan pa// zhes bya ba la me tog ni rdul lo// spos ni 'dod chags kyi me'i rtags te/ sen mo dang so las de dag gis brgyan pa ni rab tu bsgrubs pa'o// mnyam par sbyor bas shes rab kyi gnas skabs su dril bu dkrol ba'i rim par bya ba ste/ lo bcu gnyis pa'i shes rab mchod par bya ba'o// mchod pa la dbyangs yod pas dgrol// zhes gsungs so// legs pa'i dbyangs zhes bya ba la/ legs pa ni mdzes shing byang chub kyi sems kyi rang bzhin du yongs su gyur nas dbyangs 'dzag pa gang la yod pa de ni legs pa'i dbyangs so// ji skad du/ ji srid sa bon ldan pa'i bar// de srid phyag rgya bsten par bya// zhes bya ba la sogs pa'o// dril bu gcig pur ma zad kyi rnga yang de lo bcu drug pa'o// de bzhin du yang // bcu gnyis pa ni yang dril bu ste/ bcu drug pa ni rnga ru bshad// ces 'byung ngo // ha ha'i sgra ni brjod par bya// zhes bya ba chags pa'i me 'bar bas g.yo zhing ha ha'i sgra brjod par bya ba'o// tshul ji lta ba bzhin du dril bu dang rnga'i sgra la sogs pa'i sgra sgrogs pa yang dkyil 'khor du 'gal ba ma yin pas de dag thams cad kyang bya ba yin no// de lta'i cho gas mchod par bya// zhes bya ba de ltar gsang ba bstan nas/ cho ga gzhan bshad pa'i rgyud las/ 'di skad du/ de nas khrus kyis dag byas pa'i// gos ni gtsang ma 'chang ba yis// me tog snyim bcas phyag 'tshal nas// slob mas slob dpon la gsol gdab// rgyud gzhan las gsungs pa'i slob ma'i gsol ba gdab pa dang / dkyil 'khor du 'jug pa la sogs pa'i rim pa rgyas pas slob ma rjes su gzung bar byed pa'i slob dpon gyis dkyil 'khor 'di mchod par bya'o zhes bya ba'i don to// de la re zhig slob ma 'jug pa bstan par bya ba'i phyir/ dar gyis gdong ni bkab nas su// zhes bya ba la sogs pa la/ dkyil 'khor du 'jug par bya ba'i phyir/ de rnams kyi gdong dar gyis zhes bya ba der byed pa'i tshig med par shes par bya'o// dar ni mi gsal ba'o// des bkab pa ni shin tu gsang ba'o// ji skad du/ dar ni mi gsal mtshon pa ste// dgab pa shin tu gsang ba yi// zhes bya ba'o// gos kyis gdong bkab nas ci zhig bya zhe na/ snyim pa me tog bkang nas su// g.yon phyogs su ni bskor bar bya// shin tu mnyam gzhag sgrub pa pos// grong khyer yid 'ong 'jug par bya// zhes bya ba la yon sngon du 'gro ba'i gsol ba gdab pa brtsams te/ mdor bsdus pa'i dri'i chu sbyin par bya'o// dri'i chu des gdong thams cad du thams cad kyis yongs su tshim par byas nas/ bdag nyid kyang mchod par bya'o// dri'i chu gcig pur ma zad kyi/ lcags kyu dag gis kyang dbang bskur bar bya ba de bstan pa'i phyir/ mar me brgya ni dbul bar bya// zhes bya ba la sogs pa smos te/ mar me brgya ni zhes bya ba ni las kyi drug pa'o// bdag nyid la yang sgron ma lnga dbul bar bya zhes bya ba'i don to// go rims ji lta ba bzhin du rnal 'byor ma rnams kyi dgod pa bstan par bya ba'i phyir/ nam mkha' mkha' 'gro ma rnams kyi// thams cad yid kyi steng du dgod// ces bya ba la sogs pa smos pa la/ mkha' 'gro ma dang lA ma la sogs pa bzhi dang / rab tu gtum mo la sogs pa nyi shu rtsa bzhi ste/ de ltar rnal 'byor ma nyi shu rtsa brgyad ni mkha' 'gro ma thams cad do// de la chos 'byung ba'i btsun mo mkha' 'gro ma bzhi'o// de'i 'og tu thugs kyi 'khor lo mkha' spyod ma'o// sems dang lus kyi yan lag yin pa'i phyir gsung gi 'khor lo thams cad des spyod ma'o// pa ta na sa te ltung ba'o// chos thams cad 'jig cing dma' ba de la nus pa ni yi ge la ste sku'i 'khor lo'i sa 'og der sa 'og gi mkha' 'gro ma dag dgod ces bya ba'i bar du'o// ma mo thams cad phyogs dang ni// phyogs mtshams rnams su dgod par bya// zhes bya ba la/ phyogs ni sgo rnams su'o// mtshams ni phyogs kyi zur rnams so// ma mo ni dpa' mo cig shos te pho nya mo dag go// de dgod cing bsgrub pa'i sum cu rtsa bdun gyis lha mo'i 'khor lo la mchod pa bstan pa'i phyir/ dri dang me tog spos zhes bya ba la sogs pa smos te/ dkyil 'khor gyi rgyan bstan par bya ba'i phyir/ bla re rgyal mtshan dar bcas pa'o// zhes bya ba la sogs pa bstan to// dpal 'khor lo sdom pa'i dka' 'grel rin po che'i tshogs zhes bya ba las mchod pa'i cho ga'i le'u ste gnyis pa'o// // dkyil 'khor gyi dgos ba dbang bskur bshad nas/ dbang bskur ba'i slob mas slob dpon la yon dbul bar bya ba'i phyir le'u gsum pa gsungs te/ de nas sgrub pos dngos kun gyis// dang por slob dpon mnyes par bya// zhes bya ba smos te/ dang po zhes bya ba ni dkyil 'khor brtsams pa'i sngon du mu tig gi dra ba dang / rkang rgyan dang / dpung rgyan dang / rna rgyan dang / mgul rgyan dang / gdu gu dag gis brgyan par byas nas/ zhal zas sna tshogs kyis mchod pas mnyes par bya ba'i don du'o// gang gi tshe phun sum tshogs pa med pa de'i tshe/ dkyil 'khor dang dbang bskur ba dang yon ni dbul lam zhe na/ de nas sgrub pos dngos kun gyis// zhes bya ba la sogs pa la/ ci nus pa ni nus pa las ma 'das pa'o// gang ci yang rung bas slob dpon la dbul bar gyur na dad pas mnyes pa'i phyir mchod pa chen por 'gyur zhes dgongs so// dkyil 'khor gyi las byed pa la dbul lam/ 'on te slob dpon la dbul zhe na/ bla ma zhes bya ba la sogs pa smos te/ de'i dgongs pa ni 'di yin te/ slob dpon gang yin pa de nyid bla ma yin no// las de rig pa'i phyir slob dpon rnams so// slob dpon rnams dang slob mas dkyil 'khor la sogs pa byed pa yin gyis slob dpon dang slob ma ma yin pas ni bya ba ma yin no zhes dpag par bya'o// brten nas snyim pa me tog dor// zhes bya ba la sogs pa'o// dkyil 'khor gang du me tog babs// zhes bya ba la sogs pa la dkyil 'khor du 'byung ba dang 'jug pa la sogs pa 'di dag thams cad rgyas par shes par 'dod nas dkyil 'khor gyi cho ga chen po legs par gzung ba la rjes su 'brang bar bya'o// thog mar bsnyen par byas pa'i dkyil 'khor du zhugs pa'i slob ma rnams la so shing sbyin pa la sogs pa nas me tog gtor ba la sogs pa'i bar du skal ba dang ldan par shes nas dam tshig dril bu'i dbyangs dmigs pa ni gong du bstan zin to// da ni gsang ba'i dbang bskur bstan par bya ba'i phyir/ mtshal chen lan gsum bzlas pa yis// zhes bya ba la sogs pa smos te/ mtshal chen ni dri chen la sogs pa'o// oM AHhUM zhes ha hoHhrIH zhes dang yi ge lan gsum bzlas pa'o// thig le ni kha'i bu ga'i khyad par ro// der slob dpon gyis kyang slob ma la/ 'di ni khyod kyi dmyal ba'i chu// zhes bya ba la sogs pa'i tshigs su bcad pas dam tshig sbyin pa bstan to// gsang ba la ni gzhan du yang ngo // khrag ces bya ba la ni pad+ma'o// sku gsung thugs 'bar ba ni lan gsum bzlas pa'o// thig le de'i bdag nyid gang la yod pa de ni thig le ste dpyid kyi dus su'o// des bya'o zhes bya ba ni pad+ma des thig le nam mkha' lding gi gdong gi gzung bar bya ba'i don to// mtshal chen lan gsum bzlas pas sgra ji bzhin pas khrag lan gsum bzlas pa bstan na ci'i phyir pad+ma dang dri chen zhes gzhan du bshad ces de ltar rgol ba la/ nges pa'i don rtogs par bya ba'i phyir/ khungs gzhan bstan te/ khrag ni pad+ma bshad pa ste// de bzhin mtshal chen wed la sogs// zhes 'byung ngo // khrag ni pad+ma dang / dri chen yin du zin kyang // sku gsung thugs kyi rang bzhin du ji ltar 'gyur zhe na/ khungs gzhan yang bstan pa'i phyir/ bcom ldan sangs rgyas b+ha ga ste// btsun mo'i skye gnas la bzhugs pa// 'dir ni gang yang dam tshig gsum// de dag de bzhin gshegs pa yin// zhes bya ba la sogs pa'o// dam tshig chu ni btung bya ste// de nas brtsams te khyod kyi ni// lag na rdo rje ba nyid yin// gang 'di thams cad byos shig ces// bsgo ba rnams ni brtan par gyis// zhes bya ba la sogs pas/ dam tshig bslabs pa'i slob ma gzhug par bya'o// de nas se gol gyis gsungs pa// dkyil 'khor bdag po dmigs nas ni// pra tIts+tsha badzra ho sngags kyis// slob ma me tog gtor du gzhug // me tog gtor ba'i 'og tu slob ma la ci zhig bya zhe na/ de nas gdong phye dkyil 'khor bstan// zhes bya ba la sogs pa smos te/ oM rdo rje sems dpa' rang nyid ni// mig 'byed pa yi tshul can te// rdo rje mig ni bla med pa// spyan kun mnga' bas 'byed par mdzad// ces bya ba la sogs pa'o// mig phye ba'i slob ma la 'di skad ces brjod par bya ste/ bu khyod dad pa'i shugs kyis ni// lhan cig dkyil 'khor blta bar gyis// sngags dang phyag rgyas byin brlabs pa'i// deng khyod sangs rgyas rigs su skyes// zhes bya ba la sogs pas/ dkyil 'khor ji lta bar bstan par bya'o// mig phye ba'i 'og tu phyag btsal ba dang zhabs la 'dud pa dang / g.yon phyogs nas dkyil 'khor la bskor bar byas te/ de'i 'og tu dad pa dang ldan pa'i slob mas ci zhig bya zhe na/ de nas bla ma dag la yon// de bzhin gshegs pas gsungs pa dbul// zhes bya ba la sogs pa'o// yon gyi 'bras bu bstan par bya ba'i phyir/ de nas de la mkha' 'gro ma// rnal 'byor ma mo mnyes par 'gyur// zhes bya ba la rnal 'byor ma mo ni sum cu rtsa drug go// rnal 'byor gyi dkyil 'khor gyi tshul du bdag nyid la brtag par bya zhing // bdag nyid kyi rtsa ba'i 'khor lo'i rang bzhin no// de dag dgyes pas cir 'gyur zhe na/ de dag rnam dpyod 'gro ba kun// zhes bya ba la sogs pa kun la/ mkha' 'gro ma de dag dang lhan cig khams gsum du yongs su 'khyam pa'o// 'khyam na 'khyam mod/ des cir 'gyur zhe na/ sgrub pa po ni de dag gi / ci bgyi byed par the tshom med// ces bya ba la sogs pa la/ dpal he ru ka'i rnal 'byor pa la bka' bsgo zhing // lhan cig spyod cing 'gro bar 'gyur// zhes bya ba'i don to// de dang lhan cig spyod pas dgos pa ni ci 'grub ce na/ rnal 'byor dngos grub ces bya ba la sogs pa smos te/ mkha' 'gro ma la sogs pa de dag gi bdag nyid ni rnal 'byor te/ de'i dngos grub ni rnal 'byor gyi dngos grub ces bya ba ni dgos pa'o// rnal 'byor gyi dngos grub de ji lta bu zhe na/ mi snang phug dang nam mkhar rgyu// zhes bya ba la sogs pa smos te/ nam mkhar 'gro ba ni 'phur ba'o// 'di skad bshad pa yin te/ ci rnal 'byor ma bzhi'i sbyor ba nyid kyis dngos grub thob pa yin nam zhe na/ gsungs dang ma gsungs gang ci'ang rung // zhes bya ba la sogs pa smos te/ gsungs pa ni mkha' 'gro ma la sogs pa bzhi'o// ma gsungs pa ni de las gzhan pa la yang ste sum cu rtsa gnyis so// gsungs pa dang ma gsungs pa rnams ni gsungs pa dang ma gsungs pa rnams so// gang ci yang rung zhes bya ba 'dis sngags dang phyag rgya'i tshogs la sogs pa gang yin pa de dag thams cad dpal he ru ka la gnas zhes bya ba 'dis 'di ltar ston pa yin te/ gang mkha' 'gro ma la sogs pa bzhi po de dag gsungs pa kho na'o// gzhan yang ma gsungs pa gang yin pa de ni gsungs pa kho na ste/ gang gi phyir thams cad kyi bdag nyid dpal he ru ka kho na bdag po nyid du brjod par bya ba yin pa'i phyir zhes dgongs pa'o// dpal ldan 'khor lo sdom pa'i dka' 'grel rin po che'i tshogs zhes bya ba las/ yon dang bcas pa'i dbang bskur ba'i cho ga'i le'u ste gsum pa'o// // gsungs pa la cig shos rnal 'byor ma nyi shu rtsa bzhir rjod par byed pa'i le'u bzhi pa bstan par bya ba'i phyir/ de nas mkha' 'gro ma rnams ni// sa la rnam par rol pa ste// zhes bya ba la sogs pa smos te/ sku dang gsung dang thugs kyi dkyil 'khor gyi tshul du bshad pa'i mtho ris dang sa bla dang sa 'og gi dkyil 'khor du rnam par rol par mdzad pa'o// mkha' 'gro ma de dag gi grangs dang ming gang zhe na/ sku'i 'khor lo'i dbang du byas nas gsungs pa/ brtson chen 'khor los sgyur ma zhes bya ba la sogs pa'o// de rnams kyi 'byung ba ci'i phyir ma bstan zhes snyam pa la/ de dag nges par sngon grub yin// zhes bya ba la sogs pa smos pa la/ lha mo ni nyi shu rtsa bzhi po dag bcom ldan 'das kyi rgyur gyur pa'i phyir sngon grub pa kho na ste/ de dag gi 'byung gnas kyis ci zhig bya zhes bya ba'i don to// de dag gis bzlas pa bstan pa'i phyir/ rang ming brjod pa'i sngags la ni// zhes bya ba la sogs pa smos te/ oM gyis gsal bar byas shing huM hUM phaT kyi mtha' can la de rnams kyi rang rang gi ming dang spel ba'i sngags rnams so// ci de dag gcig pu yin nam zhe na/ dpa' bo nyid 'gyur 'grub pa ni// zhes bya ba la sogs pa la/ dpa' bo rnams kyi tshul ni dpa' bo nyid de de thob pa ni dpa' bo nyid du song zhing dpa' mo rnams dang snyoms par zhugs pa'o// grub pa ni yongs su rdzogs pa'i zhes bya ba'i don to// rnal 'byor ma de dag dang ci zhig bya zhe na/ khyim du dkyil 'khor mthong ba dang // de shes rtag tu bsgom pa ni// zhes bya ba la sogs pa smos te/ phyi'i dkyil 'khor 'ba' zhig tu ma zad kyi/ khyim ste rang gi lus la yang slob dpon gyi man ngag gis dkyil 'khor du blta zhing bsgom pa'o// yang gi sgra ni bsdu ba'o// dpal 'khor lo sdom pa'i dka' 'grel rin po che'i tshogs zhes bya ba las/ dpa' bo dang dpa' mo'i rnal 'byor ma gnyis su med pa'i le'u ste bzhi pa'o// // gang rnams kyi gnyis su med pa'i cho ga bstan pa dpa' bo dang dpa' mo de dag gang las byung ba de'i 'byung gnas bstan par bya ba'i phyir/ le'u lnga pa bstan par bya ste/ thams cad chos 'byung sna tshogs ni// zhes bya ba la sogs pa la/ chos thams cad ces bya ba ni dpa' bo dang dpa' mo nyi shu rtsa bzhi'i ngo bo nyid dang 'phel ba dang 'grib pa'i mtshan nyid can zla ba yar ngo dang mar gyi ngo gnyis la tshes nyi shu rtsa bzhi'i bdag nyid lus 'dzin par byed pa'i khams rnams so// yang na bshad pa las gzhan du gsal byed bsdus pa sum cu rtsa drug dang / gza' dang rgyu skar gyi 'khor lo'o// 'du byed brgyad kyi mthar thug pa dang / phung po dang khams la sogs pa sum cu rtsa gnyis ni chos thams cad do// de rnams gang las 'byung ba ni chos 'byung ba'o// de gang zhe na/ sna tshogs zhes bya ba la sna tshogs ni sna tshogs pad+ma ste/ sprul pa'i 'khor lo la gnas pa'o// lte ba ni lte ba la'o// mi shigs pa ni skye ba dang 'jig pa dag gis dbye bar mi nus pa'i phyir mi shigs pa'i yi ge'o// 'di dag thams cad ni rin po che kha sbyar las gsal bar gsungs te/ de bas na srid pa dang mya ngan las 'das pa tshul gcig pa nyid du bcom ldan 'das kyi mi shigs pas bstan pa'i phyir zhi ba'o// sngags pas cho ga bzhin bris nas// zhes bya ba la/ rnal 'byor pas yid kyis dri dang me tog gis byugs pa'i sa gzhir rdul gyis so// bshad pa'i mtshan nyid kyi mi shigs pa rkang pa brgyad pa'i gzhi yin pa'i phyir/ chos thams cad gcig tu bsdus pa'o// 'di la yid dang rdul gyis bris pas ci zhig bya zhe na/ rnal 'byor pa 'dir sngags kyi tshig ni 'di dag yin te zhes bya ba la/ sngags rnams kyi rab tu gnas pa'i gzhi ni tshig thams cad de/ de dag thams cad ka la sogs pa gsal byed 'ba' zhig gang la yod pa de ni 'dir sngags pas bri bar bya zhes gsungs pa kho na'o// sngags rnams kyi rab tu gnas pa'i gzhi gang yin zhe na/ A li kA li mnyam byas nas// zhes bya ba la sogs pa smos te/ A li kA li zhes bya ba ni byed pa'i tshig dbye bas bstan no// des na A li kA li zhes blta bar bya'o// yi ge as nye bar mtshon pa'i yi ge sum cu rtsa bzhi ni A li'i sgras mtshon to// dbyangs de dag dang yi ge rnams ni A li kA li la sogs pa'o// A li kA li ni A li kA li ste/ mnyam pa ni phan tshun mthun pa'o// sde tshan la ni yongs su bstim// zhes bya ba la sde tshan ni tshogs rnam par 'jog pa'o// a nas brtsams te aH'i bar du ni sde tshan dang po'o// yi ge ka nas brtsams te nga'i bar zhes bya ba nas brtsams te brgyad ni sde tshan brgyad do// a ka tsa Ta ta pa ya sha zhes bya ba la sogs pa ni sde tshan rnams so// oM dang phaT dang hUM rnams sde tshan rnams su bstim pa ni sde tshan rnams kyi tshul du rnam par 'jog pa'o// A li kA li de gnyis mnyam par byed pa ni ci lta bu'i dbye bas sde tshan du gyur zhe na/ bzhi bzhi ru ni shes byas la// zhes bya ba la sogs pa smos te/ bzhi po bsgres pas bzhi bzhi ste bcu drug gam sum cu rtsa gnyis so// de bas na mnyam pa ni nga nya gnyis spangs pas bcu drug phrag gnyis su bya'o// gal te yi ge bzhi bcu rtsa brgyad sde tshan du gyur na yang de la bzhi bzhi zhes bya ba 'dis sde tshan gyi grangs gzhan ma bstan pa'i phyir sde tshan ni brgyad kho na'o// de la khyad par ni 'di yin te/ bzhi dang bzhi ni bzhi bzhi ste/ bzhi phrag gnyis brgyad du shes par bya'o// sde tshan brgyad du 'gyur na/ de'i 'og tu ci zhig bya zhe na/ thub pa mchog ni rab tu dgram// zhes bya ba la sogs pa la/ sde tshan brgyad po de la thub pa'i mchog tu dgram par bya'o// thub pa ni yi ge sum cu rtsa drug go// de rnams kho na lha'i gzugs can du bsdu zhing mchog yin pa'i phyir/ thub pa'i mchog ni dgram par bya// zhes bya ba'i don to// bkram nas ci zhig bya zhe na/ der gnas dpa' bo btu bar bya// zhes bya ba la sogs pa la/ de la zhes bya ba ni dgram pa'o// btu ba ni 'byung ba'o// dpa' bo ni bcom ldan 'das dpal he ru ka'i rgyu yin pa'i phyir gsang sngags so// sngags kyi che ba bstan par bya ba'i phyir/ 'dod don thams cad sgrub byed pa// zhes bya ba la/ 'dod pa thams cad dang don thams cad sgrub pa ni 'dod pa'i don kun sgrub pa'o// btu ba'i rim pa bstan par bya ba'i phyir/ bzhi pa'i lnga pa gang yin dang // zhes bya ba la sogs pa smos te/ bzhi pa'i lnga pa ni yi ge na'o// lnga pa'i lnga pa ni yi ge ma'o// lnga pa'i bzhi pa ni yi ge b+ha'o// dang po'i gsum pa ni yi ge ga'o// nyi shu rtsa dgu pa ni mchu'i yi ge wa'o// bzhi pa'i dang po ni ta'o// mthar gnas pa'i bzhi pa ni yi ge wa'o// mthar gnas pa nyid kyi gnyis pa ni yi ge ra'o// sum cu pa ni yi ge sha'o// nyi shu rtsa drug pa ni yi ge ya'o// brgya phyed kyi phyed ni yi ge ma'o// sum cu rtsa gsum pa ni yi ge ha'o// dang po'i dang po ni yi ge ka'o// mthar gnas pa'i gsum pa ni yi ge la'o// dang po'i gsum pa ni yi ge ga'o// sum cu rtsa gnyis pa ni yi ge sa'o// bzhi pa'i lnga pa ni yi ge na'o// lnga pa'i bzhi pa ni yi ge b+ha'o// mthar gnas pa'i dang po ni yi ge ya'o// gnyis pa'i gsum pa ni yi ge dza'o// gsum pa'i dang po ni yi ge Ta'o// lnga pa'i lnga pa ni yi ge ma'o// dang po'i dang po ni yi ge ka'o// bcu gcig pa ni yi ge Ta'o// bcu drug pa ni yi ge ta'o// gsum pa'i dang po ni yi ge Ta'o// nyi shu rtsa drug pa ni yi ge ya'o// bzhi pa'i gsum pa ni yi ge da'o// uSh+ma Na'i gnyis pa ni yi ge Sha'o// dang po'i dang po ni yi ge ka'o// nyi shu rtsa bdun pa ni yi ge ra'o// nyi shu rtsa brgyad pa ni yi ge la'o// dang po'i gsum pa ni yi ge ga'o// lnga pa'i bzhi pa ni yi ge b+ha'o// sum cu rtsa gcig pa ni yi ge Sha'o// bco lnga pa ni yi ge Na'o// nyi shu rtsa lnga pa ni yi ge ma'o// dang po'i gnyis pa ni yi ge kha'o// nyi shu rtsa drug pa ni yi ge ya'o// sum cu rtsa gnyis pa ni yi ge sa'o// uSh+ma Na'i tha ma ni yi ge ha'o// sum cu rtsa gnyis pa ni yi ge sa'o// lnga pa'i bzhi pa ni yi ge b+ha'o// gnyis pa'i gsum pa ni yi ge dza'o// lnga pa'i bzhi pa ni yi ge b+ha'o// uSh+ma Na'i gsum pa ni yi ge sa'o// nyi shu rtsa bdun pa ni yi ge ra'o// an tas+tha'i dang po ni yi ge ya'o// nyi shu rtsa gcig pa ni yi ge pa'o// an tas+tha'i gnyis pa ni yi ge ra'o// sum cu pa ni yi ge Sha'o// lnga pa'i dang po ni yi ge pa'o// uSh+ma Na'i dang po ni yi ge sha'o// de bzhin yi ge brgyad nyid dang // zhes bya ba la/ rang gi gzugs nyid bstan pas bcom ldan 'das kyi chos kyi phyag rgya'i sa bon gsungs pa yin no// bzhi pa'i dang po ni yi ge ta'o// uSh+ma Na'i dang po ni yi ge sha'o// nyi shu rtsa brgyad pa ni yi ge la'o// dang po'i gnyis pa ni yi ge kha'o// gsum pa'i dang po ni yi ge Ta'o// dang po'i gsum pa ni yi ge ga'o// bzhi pa'i bzhi pa ni yi ge d+ha'o// an ta s+tha'i gnyis pa ni yi ge ra'o// gsum pa'i lnga pa ni yi ge na'o// zhes de'i 'og tu yi ge bya ba ni dpa' bor bshad pa'o// dang po'i bzhi pa ni yi ge g+ha'o// de nas zhes pa nyid kyi sgra nges par bzung ba ste/ dang po'i sde tshan gyi brgyad pa ni dza'o// yang brgyad pa zhes gzhan du brjod do// bzhi pa'i lnga pa ni yi ge na'o// lnga pa'i lnga pa ni yi ge ma'o// nyi shu rtsa bdun pa ni yi ge ra'o// bzhi pa'i bzhi pa ni yi ge d+ha'o// nyi shu rtsa bdun pa ni yi ge ra'o// nyi shu rtsa drug pa ni yi ge ya'o// nyi shu rtsa lnga po ni yi ge ma'o// sum cu rtsa gsum pa ni yi ge ha'o// bzhi pa'i bzhi pa ni yi ge d+ha'o// lnga pa'i lnga pa ni yi ge ma'o// bzhi pa'i lnga pa ni yi ge na'o// dang po'i dang po ni yi ge ka'o// nyi shu rtsa bdun pa ni yi ge ra'o// mthar gnas pa'i bzhi pa ni yi ge wa'o// nyi shu rtsa gcig pa ni yi ge pa'o// uSh+ma Na'i gnyis pa ni yi ge Sha'o// nyi shu rtsa drug pa ni yi ge ya'o// zhes de dag ni dpal he ru ka'i gsang sngags kyi rgyal po'o// le'u bzhi pa las gsungs pa'i dpa' mo rnams kyi rang rang gi ming dang spel ba bzhin/ ka ra ka ra la sogs pa'i sngon du song ba'i huM hUM phaT kyi mtha' can du dum bu phyed pa la sogs pa'i dpa' bo rnams kyi sngags legs par bstan par bya ba'i phyir/ ka ra ka ra zhes bya ba la sogs pa ni go sla'o// sngags kyi che ba bstan par bya ba'i phyir/ 'di la shin tu mchog gyur pa// zhes bya ba la sogs pa smos so// 'di lta bu'i khyad par can gyi/ gsang sngags mtshan ci yin zhes 'dri ba'i lan bstan pa'i phyir/ rtsa ba'i sngags su rab tu bsgrags// zhes smos pa la/ rtsa ba ni sum cu rtsa bdun gyi dkyil 'khor pa'i lha'i 'khor lo ste/ de dag gi sngags ni rtsa ba'i sngags so// dkyil 'khor pa thams cad kyi sngags zhes bya ba'i bar du'o// dpal 'khor lo sdom pa'i dka' 'grel rin po che'i tshogs zhes bya ba las/ rtsa ba'i sngags kyi yi ge btu ba'i cho ga'i le'u ste lnga pa'o// // de la sngags de tsam gyis chog pa ma yin te/ 'on kyang gzhan yang mang du yod pa bstan par bya ba'i phyir/ le'u drug pa bshad par bya ste/ gzhan yang yi ge nyi shu gnyis// snying po yig bdun nye snying po// zhes bya ba la sogs pa'o// de la re zhig rkang pa drug pa'i dpa' bo'i go cha'i sngags bshad par bya ste/ ya tshogs brgyad pa'i sa bon dang // zhes bya ba la sogs pa la yi ge sde tshan las brgyad pa ni yi ge ha'o// de bzhin du gug skyed bcu gnyis kyi zhes bya ba la/ ma ning gi yi ge spangs pa'i dbyangs kyi yi ge bcu gnyis 'jig rten la rab tu grub pa de bzhin du bstan te/ ha hA hi hI hu hU he hai ho hau haM haHzhes bya bar sbyar ro// de ltar sbyar nas ci zhig bya// zhes brjod ce na/ yi ge bar ma dor byas la// yan lag drug ni khrag 'thung bshad// ces bya ba la yi ge gnyis pa'i dang po nye bar blangs la bshad par gyur pa'i tshig drug po ni he ru ka'i yan lag drug tu bshad do// rdo rje sems dpa' la sogs pa dpa' bo drug gi yang dag par sbyor ba ni dpa' bo drug gi yang dag par sbyor ba'o// des mtshon pa'i zung re re las yi ge re re'i tshul du yang dag par gnas pa'o// gnas pa de dag kyang gang bstan zhe na/ oM na maHzhes bya ba la sogs pa gsungs so// de dag ni he ru ka'i yan lag tu dgod par bya ba gnas bstan par bya ba'i phyir/ dang po snying ga nyid du ste/ zhes bya ba la sogs pa smos so// dpal 'khor lo sdom pa'i dka' 'grel rin po che'i tshogs zhes bya ba las/ dpa' bo drug gi go chab tu ba'i le'u ste drug pa'o// // le'u lnga pa las btus pa'i gsal byed kyi yi ge dbyangs kyi yi ge dang sbyar bar bya ba'i phyir/ le'u bdun pa bshad par bya ste/ de nas dbyangs yig bcu gsum nyid// yi ge gnyis dang yang dag ldan// zhes bya ba la sogs pa la/ de nas de dag las bcu gsum pa'i dbyangs yig ni yi ge o'o// yi ge gnyis pa ni yi ge ma'o// dbyangs des yi ge dang sbyar bar bya'o// de bzhin du gzhan yang sbyar bar bya'o// dbyangs yig bcu gcig pa ni yi ge e'o// yi ge drug pa ni ta'o// dbyangs kyi bzhi pa ni yi ge i'o// yi ge bdun pa ni wa'o// dbyangs kyi yi ge bcu gcig pa ni yi ge e'o// brgyad pa ni yi ge ra'o// dbyangs gnyis pa ni yi ge a'o// yi ge dgu pa ni sha'o// dbyangs gnyis pa ni de nyid do// bcu gnyis pa ni yi ge ha'o// yi ge nyi shu rtsa gcig pa ni yi ge pa'o// de la dbyangs yig gnyis pa ni yi ge A'o// de ltar bshad pa'i yi ge bcu bzhi pa yi ge la la sbyar bar bya'o// yi ge bco lnga pa ni yi ge ga'o// dbyangs gnyis pa ni yi ge nyi shu pa ni na dang ldan pa ste/ dbyangs kyi gsum pa ni i dang sbyar bar bya'o// dbyangs bco lnga pa ni aM ngo // bcu drug pa ni yi ge sa'o// de yi ge aM gis mdzes pa ni yi ge sa'o// dbyangs gsum pa yi ge o dang ldan pa ni bcu bdun pa ste yi ge na'o// dbyangs gnyis pa yi ge as bco brgyad pa'i b+har sbyar bar bya'o// a dang yang dag par ldan pa yi ge nyi shu rtsa gcig pa ste/ yi ge Ta'o// dbyangs lnga pa ni yi ge u'o// de dang ldan pa'i yi ge nyi shu rtsa gnyis pa ni yi ge ma'o// dbyangs bcu gsum pa ni yi ge o'o// de dang ldan pa nyi shu rtsa bzhi pa ni yi ge Ta'o// sde tshan dang po'i dang po ni yi ge ka'o// de blangs nas nyi shu rtsa lnga pa ni yi ge ta dang sbyar bar bya'o// sde tshan gsum pa'i dang po ni yi ge Ta'o// de dbyangs gnyis pas dbye bar bya'o// nyi shu rtsa brgyad pa ni yi ge ta'o// de ni bco lnga pa ste yi ge aM gis mchod cing spyi bo la sbyar ro// gsum pa'i dang po ste yi ge Ta 'og tu ra dang bcas pas gnyis pa'i dbyangs kyi yi ge a dang ldan pas yi ge nyi shu rtsa dgu pa Sha dang sbyar bar bya'o// sum cu rtsa gcig pa ni yi ge ra'o// de gnyis pa'i dbyangs kyis sbyar bar bya'o// yi ge sum cu rtsa gnyis pa ni la'o// bcu gsum pa ni yi ge o'o// de dag dang ldan par bya'o// yi ge sum cu rtsa gsum pa ste ga ni nyi ma ster dang ldan par bya'o// phyi mo'i bzhi pa ni yi ge I ste/ yi ge nyi shu bzhi dang ldan par bya'o// phyi mo'i lnga pa ni yi ge u'o// sum cu rtsa bdun pa ni ma ste de dang sbyar bar bya'o// sum cu rtsa brgyad pa ni yi ge kha ste/ dbyangs yig gnyis pa A dang sbyar bar bya'o// bzhi bcu rtsa gnyis pa ni yi ge sa ste 'og tu ra dang sbyar ro// bzhi bcu rtsa gsum pa ni b+ha ste/ dbyangs yig lnga pa u dang sbyar ro// bzhi bcu rtsa lnga pa ni b+ha ste gnyis pa'i dbyangs kyi yi ge A ring po dang sbyar bar bya'o// lnga pa'i dbyangs ni yi ge u ste bzhi bcu rtsa drug pa ste sa dang sbyar bar bya'o// bzhi bcu rtsa bdun pa ni yi ge ra'o// gnyis pa'i dbyangs te yi ge A dang sbyar bar bya'o// lnga bcu rtsa gcig pa ni yi ge sha ste lnga pa dbyangs kyi yi ge u dang ngo // lnga bcu rtsa gnyis pa ni yi ge pa ste gnyis pa ste dbyangs dang sbyar bar bya'o// lnga bcu rtsa gsum pa ni yi ge sha'o// dbyangs yig bcu gsum pa ni dbyangs yig o dang ldan par bya'o// lnga bcu rtsa gcig pa ni yi ge sha ste lnga pa dbyangs kyi yi ge u dang ngo // lnga bcu rtsa gnyis pa ni yi ge pa ste gnyis pa'i dbyangs dang sbyar bar bya'o// lnga bcu rtsa gsum pa ni yi ge sha'o// dbyangs yig bcu gsum pa ni yi ge o dang ldan par bya'o// lnga bcu rtsa drug pa ni yi ge sha ste dbyangs yig drug pa U dang sbyar bar bya'o// mthar gnas pa'i bzhi pa ni yi ge wa ste/ dbyangs yig gnyis pa A dang dbyangs yig bco lnga pa dang ldan zhing lnga bcu rtsa dgu pa ste Ta dang sbyar bar bya'o// drug cu rtsa gcig pa ni yi ge d+he ste gnyis pa'i dbyangs dang ldan pa'o// drug cu rtsa gnyis pa ni yi ge ra'o// gsum pa'i dbyangs dang sbyar ro// drug cu rtsa gsum pa ni yi ge ma ste dbyangs kyi yi ge e dang sbyar bar bya'o// drug cu rtsa lnga pa ni yi ge g+ha'o// rdo rje sems dpa' ni 'og tu ra dang ldan par bya'o// drug cu rtsa drug pa ni yi ge dza'o// dbyangs yig gsum pa dang sbyar ro// drug cu rtsa bdun pa ni yi ge na'o// dbyangs yig gnyis pa dang sbyar ro// yi ge drug cu rtsa brgyad pa ni ba dang sbyar bar bya'o// bdun cu rtsa gcig pa ni yi ge ra'o// bdun cu rtsa bzhi pa ni yi ge ha ste gnyis ka la dbyangs yig gnyis pa dang sbyar ro// bdun cu rtsa lnga pa ni yi ge da ste dbyangs yig u dang sbyar ro// bdun cu rtsa drug pa ni yi ge ma ste/ dbyangs yig gnyis pa dang sbyar zhing yi ge ra dang ldan par bya'o// bdun cu rtsa bdun pa ni yi ge na ste yi ge d+ha dang ldan par bya'o// bdun cu rtsa brgyad pa ni yi ge ka ste dbyangs yig gnyis pa dang sbyar ro// yi ge brgyad cu rtsa gcig pa ni pa ste dbyangs yig bzhi pa'i mtha' dang sbyar ro// brgyad cu rtsa gnyis pa ni yi ge Sha'o// dbyangs yig gnyis pa dang sbyar ro// tshig re re la yang dang po oM dang huM hUM phaT kyi mtha' can ni rtsa ba'i gsang sngags so// dpal 'khor lo sdom pa'i dka' 'grel/ rin po che'i tshogs zhes bya ba las/ rtsa ba'i sngags btu ba'i le'u bdun pa'o// // le'u drug pa las snying po dang nye ba'i snying po bstan nas/ lha mo drug gi go cha drug brjod par bya ba'i phyir le'u brgyad pa ston te/ de nas rang gi bdag nyid kyi// dpa' bo thams cad mnyam sbyor ba// mkha' 'gro ma yi dra ba'i sdom// zhes bya ba la sogs pa la/ bdag ces bya ba ni rang gi bdag nyid de/ dang zhes bya ba ni dang po'i don la gnyis pa'i mtha' can du byas pa'o// rang gi dam tshig ni bdag nyid kyi don te/ des na rang gi bdag nyid do// rang gi bdag nyid kyi gzugs su ston pa de gang zhe na/ dpa' bo thams cad mnyam sbyor ba// mkha' 'gro ma yi dra ba'i sdom pa ste/ snying po dang nye ba'i snying po dang rtags la brten nas ma ning gi rtags su byas pa'o// dpa' bo thams cad ni dum bu phyed pa la sogs pa nyi shu rtsa bzhi'o// de rnams dang yang dag pa'i sbyor ba gang la yod pa de dag ni dpa' bo thams cad mnyam sbyor ba ste/ mkha' 'gror ma nyi shu rtsa bzhi'o// de rnams kyi tshogs ni dpa' bo thams cad mnyam par sbyor ba mkha' 'gro ma'i dra ba'o// de dag thams cad yang dag par sbyor bar byed pas dpa' bo thams cad mnyam par sbyor ba mkha' 'gro ma'i dra ba'i sdom pa dpal 'khor lo sdom pa'o// sngags dang lha rnams dbyer med pa'i phyir snying po dang nye ba'i snying po yang dpa' bo thams cad dang mnyam par mkha' 'gro ma'i dra ba'i sdom pa yin par gsungs so// de nyid bstan par bya ba'i phyir swA hA zhes bya ba la sogs pa smos te/ bzlog nas bstan pa'i gsang sngags 'di dag yang bzlog nas bstan nas gsal por 'gyur ro// rig pa'i rgyal po ni phyag bzhi pa la sogs pa nas phyag 'bum gyi bar du dpal 'khor lo sdom pa'o// de'i snying po ni bla na med pa'o// pha'i sngags dang 'dra ba'i nye ba'i snying po brjod par bya ba'i phyir Ta pha zhes bya ba la sogs pa smos te/ sngags 'di yang phyin ci ma log par khong du chud par bya'o// rdo rje phag mo la sogs pa rnal 'byor ma drug gi go cha'i sngags brjod par bya ste/ yi ge ba~M dang oM dang ni// zhes bya ba la sogs pa smos te/ yi ge ba~M dang ya~M dang ma~M dang hriM dang phaT de/ rkang pa drug pa'i sngags so// tshig re re la phan tshun yi ge drug pos de rnams la sbyar bar bya'o// bcom ldan 'das ma rdo rje phag mo'i snying po ni sgra ji bzhin pa ste/ oM badzra bai ro tsa nI e zhes bya ba la sogs pa'o// lha rnams kyi gsang sngags bzlas pa'i phyir/ sa steng na ni rin chen bzhi// zhes bya ba la sogs pa la/ mchog yin pa'i phyir/ rin chen bzhi ste bcom ldan 'das kyi phreng ba'i sngags dang lha mo'i rtsa ba'i sngags dang snying po dang / nye ba'i snying po dang / go cha'i sngags so// mkha' 'gro ma'i tshogs dang gang la yod pa de ni mkha' 'gro ma'i rig pa chen mo ste rdo rje phag mo'o// rig pa de'i rgyal po ni dpal 'khor lo sdom pa'o zhes rin po che bzhi'o// dpal 'khor lo sdom pa'i dka' 'grel rin po che'i tshogs zhes bya ba las/ snying po dang nye ba'i snying po dang rnal 'byor ma drug gi go cha btu ba'i le'u ste brgyad pa'o// // yang dag par bshad pa'i 'das ma thag pa'i sngags rnams kyi dgos pa bstan par bya ba'i phyir/ de nas rtsa ba'i gsang sngags kyi// las mchog go rims ci bzhin du// de ni rnam par bshad par bya// zhes bya ba la sogs pa smos te/ las de gang zhe na/ 'jig rten gsum na gang yin rung // thams cad skad cig gis 'grub par// zhes bya ba la sogs pa smos te/ dgos pa ni 'di yin te sngags 'di phyogs gcig tu dgos pa ni ma yin no// 'on kyang las thams cad byed ces ston to// gang yang 'di ni klu thams cad ces bya ba la sogs pa gsungs te/ de dag rab tu grub pa yin te/ sngags 'di gcig pu las thams cad byed pa ma yin te/ 'on te cho ga dang ldan pa yongs su gcod par bya ba'i phyir/ bshad pa'i rgyud las bstan te/ lha mo shes rab chen mo khyod// rig pa'i rgyal po bsgrub pa nyon// zhes bya ba la sogs pa rig pa ni bcom ldan 'das yum rdo rje phag mo ste shes rab bo// de'i gtso bo ni rig pa'i rgyal po ste/ dpal 'khor lo sdom pa'o// rig pa'i rgyal po des bsgrub pa'i dngos grub dang / las thams cad ji ltar bskyed pa'i thabs de nyon cig pa'o// de gang zhe na/ gdengs ka'i dbang phyug ces bya ba la sogs pa la phyogs thams cad du rin po che 'bar ba'i gdengs ka dag gi bdag po yin pa'i phyir ro// gdengs ka'i dbang phyug de yang ci lta bu zhe na/ 'di nyid dbang ldan gyi phyogs la sogs pa ni shar phyogs su/ k+Sh+mAM k+Sh+mAM/ nub phyogs su haM haM/ nor bdag gi phyogs su hiM hiM/ gshin rje'i phyogs su hUM hUM/ yi dags kyi phyogs su ki li ki li/ srin po'i phyogs su hi li hi li/ kha cig bi li bi li zhes zer ro// rlung gi phyogs su si li si li/ me'i phyogs su d+hi li d+hi li'o// rab gtum mo la sogs pa nas brtson 'grus chen mo'i bar gyi tshogs so// 'khor lo rig pas 'khor lo bzhin// sngags pas gsang sngags shes par bya// hUM dang phaT kyi rnam spel zhing // bsgrub bya 'khor lo'i dbus su bri// 'khor lo mtshan nyid yang dag ldan// 'khor lo mchog ni kun bri'o// ci 'di kho na las thams cad byed dam zhe na/ gsang sngags 'di bzlas brjod 'bum byas pas zhes bya ba la sogs pa smos te/ sngags 'di 'bum bzlas pas bshad pa'i las byed pa yin gyi 'on kyang sngon bzung nas 'bum bzlas pa ni ma yin no// shing la 'dzegs te gang 'dod pa der 'gro bar byed do zhes bya ba ni gang de nus pa dang ldan pa'i bshad par gyur pa'i mtshan nyid can gyi 'khor lo ni shing gi rtse mor bsams na/ der gnas shing gang du 'dod pa der ri bo ti se la sogs pa der bgrod par 'gyur ro// bgrod pa 'dis kyang sngags thams cad 'phrog pa la sogs pa der gal te 'gugs par byed pa'i sngags pas 'khor lo'i dbus su gnas pa'i rtsa ba'i sngags kyis sbyor bas yin gyi sngags tsam gyis ni 'grub pa ma yin gyi/ 'di gnyi ga yang lugs las bzlog par dngos grub 'dod pas bla ma dam pa las khong du chud par bya ste/ gzhan du na don med par 'gyur ro// gang la grub cing gang gis bya zhe na/ nam mkha' lding dang zhes bya ba la sogs pa la/ gdong gi phyogs gcig ni gdong ste/ gdong gi rtse mo zhes bya ba'i bar du'o// nam mkha' lding gi gdong dang 'dra ba'i phyir/ nam mkha' lding ste/ nam mkha'i gdong can no// de btung ba ni gang du bcom ldan 'das bzhugs pa de ni nam mkha' lding gi btung ba ste/ yi ge e'i rnam pa can gyi shes rab po// de 'byin pa ni sprul pa ste 'byin pa'i sa nas de'i 'og gi sems kyi rdo rje ni nam mkha' lding gi btung ba 'byin par byed pa bstan to// zhi ba ni bzla ba'o// de'i rgyu A li kA li'i yang zhi ba'o// de gnyis bsdus pa ni zhi ba'i bsdus pa'o// de la ltos pa'i mtshan nyid can thabs dang shes rab kyi rang bzhin can gyis bsdus pa ni 'byin par byed pa'i 'dus pa bzhi ba ni bsrung ba 'dus pa ste/ byang chub kyi sems rdo rje'o// de gang gis spyod cing longs spyod pa de ni mi mchog ste/ skyes bu dam pa'o// de bshad pa'i mtshan nyid can de dag gang gis bsgrub pa de'i lag mthil na dpal gnas pa ste/ bshad pa'i las kyi dngos grub phun sum tshogs pa ste/ 'khrul 'khor dang sngags dang rgyud kyi sbyor ba rnams 'grub par 'gyur zhes bya ba'i bar du'o// nam mkha' lding gi gdong 'gro ba// zhes kyang gzhan las brjod de/ de la gdong ni kha ste nam mkha' lding 'dra bas nam mkha' lding gi gdong ngo // gang gi phyir nam mkha' lding gi sbo dang gshog pa gnyis mtho ba de'i phyir 'og tu lta ba'i gdong gis 'dren par byed do// de dang 'dra ba'i dbyibs can zhi ba'i bsdus pa'i dus su steng du 'dzegs pa'i mtshan nyid can brjod du med pa'i gug skyed 'gro ba'i tshul can no// bdag nyid kyis mtshon pa'i phung po dang khams dang skye mched la sogs pa'i chos rnams gang la yod pa de ni 'gro ba'o// sngar bshad pa'i phyag rgya de las 'byin par byed pa ni byang chub kyi sems so// zhi ba ni rang byung me tog go// de'i bsdus pa ni kun du bsdus pa ste/ dpyid kyi dus zhes bya ba'i bar du'o// de gang gis spyod pa de ni sems can thams cad kyi mchog ste/ las byed pa'i nus pa dang ldan par 'gyur ro// las de dag byed pa ni kun du spyod pa zhes bstan pa dang / dbang bskur ba gsum pa yang bstan to// gang gis gsum pa thob pa de yang sgrub pa po nyid slob dpon gyi rnal 'byor gyi stobs kyis slob dpon nyid du byed cing 'grub par 'gyur gyis gzhan du ni ma yin no// de la rgyud gzhan du bshad pa'i sbyor ba 'ga' zhig bshad par bya'o// dur khrod kyi sol ba zhes bya ba la sogs pa smos te/ 'byung po'i nyin zhag la dur khrod kyi ras la cho ga bzhin du bsgrub bya'i 'khor lor bris pa'i ming gang la brdeg pa de ma thag tu lhung zhing bris pa'i don dang ldan par 'gyur ro// de bzhin du nyin zhag de nyid la 'bras bu med pa'i star ga'i khu ba dang dur khrod kyi me shi ba'i thal bas de nyid gyi ming ngam gzugs bris shing bsam gtan tsam gyis sprul na sha zas gzung bar 'gyur ro// de bzhin du yang lan cig bzlas pa'i dur khrod kyi sol bas 'byung po'i zhag gi mtshan mor spang leb bam rtsig pa la 'khor lo gnas pa'i snying gar ming bris na gdon chen pos gzung bar 'gyur ro// a ti muka ta'i lcug ma ni shing sa ha ka ri'i yal ga ste/ de yang rlung phyogs su bzhag pa blangs te/ dri'i chu la nyin zhag bdun du sbangs na gang la brdeg pa de rlung gi shugs kyis 'ong bar 'gyur ro// gu gul la lan cig yongs su bzlas te/ 'khor lo la gtul na sems can thams cad 'dar bar 'gyur ro// lag pa g.yon pa'i 'khor lo la gang gi ming bris shing g.yas pas bkab na dug gis zin pa slong bar byed do// de bzhin du mkha' 'gro mas zin pa yang lan cig bzlas pa'i chus grol bar 'gyur ro// ka ra bI ra'i smyu gus skyu ru ra'i 'dab ma la bris nas lan cig bzlas pas gang du 'dod pa der 'gro zhing mngal du 'pho bar byed do// gsang sngags 'di ni 'dod spyod pa// zhes bya ba 'dis ni sbyor ba rnams kyi phyogs gcig pa'i sgo tsam bstan to// kha dog pho nya mo sogs bya// zhes 'khor lo'i yan lag tu bshad do// ma bshad pa bstan par bya ba'i phyir/ nam mkha'i dbyings kyi dbus su ni// zla ba'i dkyil 'khor mchog tu bsgom// 'od zer 'bar ba rnams kyis dkrugs// 'khor lo'i phreng bas rnam par brgyan// de yi dbus su rtsibs brgyad pa'i// 'khor lo lte bar bri bar bya// gzhan yang 'khor lo bri bya zhing // rdo rje'i phreng ba kun 'phro ba// sku gsung thugs kyi rdo rje ni// dkyil 'khor zlum po'i rnam pa yis// rang gi lus las 'od zer spro// nam mkha'i gtos ni khyab par byed// dkar dang dmar dang nag po'i gzugs// kha dog dbye ba so so yin// de ltar cho gas go cha bzhin// rnal 'byor pas ni rtag tu bya// de dbus bsgrub bya'i ming dag ni// ci 'dod par ni sbyar bar bya// rdo rje phreng ba'i phyi rol du// 'od zer 'bar bas dkrugs par dgod// lha mo 'di ni bsrung ba che// bsrung ba kun gyi bla med do// rims dang dug dang tsha ba rnams// mkha' 'gro gnod pa gdon rnams dang // bdud dang log 'dren nyid dang ni// grul bum dang ni lus srul pos// sgrub po'i ba spu'ang mi bskyod na// de yi lus lta smos ci dgos// zla ba'i gzugs brnyan ltar mthong nas// phyogs bcu dag tu dbye bar 'gyur// dkar po yi na zhi ba ste// de bzhin nag pos myur du 'chi// dmar pos dbang du byed pa ste// ljang gu rtag tu 'gugs par byed// rgyal po dpung dang bcas pa ni// lha mo ser pos nges par byed// dpal 'khor lo sdom pa'i dka' 'grel rin po che'i tshogs zhes bya ba las/ rtsa ba'i sngags kyi las kyi cho ga'i le'u ste dgu pa'o// // bcom ldan 'das kyi rtsa ba'i sngags dang 'khrul 'khor gnyis kyi las bstan nas/ de'i sku gsum brjod par bya ba'i phyir/ de nas sku gsum bshad bya ba// zhes bya ba smos te/ sku gsum ni/ sku dang gsung dang thugs te/ de dag sku gsum zhes bshad par bya'o// de ci ltar bshad par bya zhe na/ he ru ka dpal gnyis med sbyor// zhes bya ba la sogs pa smos te/ skye bo thams cad sku gsum las ma 'das pa'i phyir dpal he ru kar bshad do// dpal he ru ka'i sku gsum dang dbyer med cing gcig pa nyid du grub pas na/ dpal he ru ka'i gnyis su med pa'i sbyor ba des/ yang na gang gis de brjod pa de ni sku gsum ste he ru ka yin zhes don gyi shugs kyis rtogs pa yin no// de bstan pas ci zhig bya zhe na/ gang gis shes pa tsam gyis zhes bya ba la sogs pa la gang sku gsum shes pa tsam gyis sgrub pa pos bsgrub pa'i dpal he ru ka'i gzugs rdzogs par 'gyur ro// gal te de lta yin na de'i khyad par bshad par bya ste/ chos kyi lus can du zhes bya ba la sogs pa smos te/ chos ni gsang ba mchog gi dgyes pa na// thams cad bdag nyid rtag tu bzhugs// zhes bya ba der bstan to// yang na phung po'i rgyu dang nges par 'brel pa'i bde ba dam pa/ dben pa'i gzugs can khams bcu drug dang / byang chub kyi phyogs sum cu rtsa bdun nam/ yang dag pa'i mtha' dang / rnam par snang mdzad dang / rin chen 'byung ldan dang / snang ba mtha' yas so// de ltar bshad pa'i mtshan nyid can gyi chos kyang yin la sku yang de yin pas na chos kyi sku'o// chos kyi sku de rnams la gang gi tshe sgrub pa pos gang zhig bsgom par 'dod par gyur pa de'i tshe/ ye shes kyi sku ste/ chos nyid tsam bshad par bya ste/ sku de yang gsang ba la sogs pa'i tshig gis bstan to// longs spyod pas na longs spyod de/ ro rjes su myong ba de nyid kyi sku yin pas na/ longs spyod rdzogs pa'i sku'o// gang gi tshe longs spyod rdzogs pa'i sku de rnams sgrub pa pos 'dod pa de'i tshe bdag gi longs spyod bstan pa yin te/ longs spyod de yang nam mkha' lding gi gdong gis btung zhes bya ba la sogs pa gsungs so// sprul pa nas sprul pa ste/ sangs rgyas bskyed pa'o// sprul pa de dag mang bas na/ sprul pa'i sku'o// sprul pa'i sku de rnams bsgrub par 'dod pa la/ sprul pa bshad par bya zhes bya bar sbyar ro// sprul pa de yang lte bar dgod pa dpa' bo ni/ 'jigs byed chen po'i sku gzugs can la zhes bya ba der bstan to// de ltar sgom pa po ste rnal 'byor pa ye shes dang longs spyod dang sprul pa des thob par 'gyur zhing ci srid he ru ka'i bdag nyid du rnal 'byor pa 'grub ces bya bar bstan to// yang na sku gsum zhes bya ba ni 'khor lo gsum ste/ sku gsum lus kyi dbus su ni// 'khor lo'i gzugs su bstan pa yin// zhes bya ba'i tshig las gsungs so// sku gsum po de yang nges pa can gyi gnas te/ skye gnas snying ga mgrin spyi bor// sku gsum po ni rnam par gnas// zhes gsungs so// de la sprul pa skye gnas 'khor lo'o// snying gar chos kyi 'khor lo yin// mgrin par longs spyod 'khor lo ste// bde ba chen po mgo la gnas// 'khor lo de dag sngags dang 'dab ma'i khyad par gyi khyad par du byas pa'i pad+ma 'dab mar bcas pa'o// de la skye gnas kyi 'khor lo ni 'dab ma drug cu rtsa bzhi'o// snying ga'i 'khor lo ni 'dab ma brgyad do// longs spyod kyi 'khor lo ni 'dab ma bcu drug pa'o// de bzhin du yang bshad pa/ dang po 'dab ma drug cu bzhi// gnyis pa 'dab ma brgyad du bshad// gsum pa bcu drug par shes bya// sum cu rtsa gnyis bzhi pa'o// zhes bya ba 'dab ma'i khyad par ro// sde tshan brgyad dang bcas pa ste/ sde tshan gyi gtso bo ni sprul pa la'o// dbyangs lnga dang ldan pa'i yi ge lnga dang / ya ra la wa rnams ni chos la'o// ma ning gi yi ge bzhi dang bcas pa'i tshangs pa ni mgrin par ro// ji skad du/ sprul pa'i 'khor lo'i dbus su ni// sde tshan brgyad kyis yongs su bskor// gsang sngags rnams ni bskyed pa ste// gzhan dag gang ci'ang rung ba'o// dbyangs lnga dang ni yang dag ldan// ya ra la bas rnam brgyan pa// chos kyi 'khor lo zhes bya ste// lus ldan rnams kyi yid dga' ba'o// cha ni bzhi par yang dag ldan// kun du yongs su bskor bar bya// ro rnams kun gyi bzhi shes par// longs spyod 'khor lo yang dag bstan// 'khor lo gsum du brjod pa'i rjes la/ rgyud gzhan las gsungs pa'i las bstan par bya ste/ gsang sngags 'di yi snying po ni// bshad kyis sgrub po rnams nyon cig // ces bya ba la sogs pa la/ bshad ma thag pa'i sngags las bla na med pa'i phyir/ snying po zhes bya ba'i sngags kyi las nyon cig ces bya bar sbyar bar bya'o// snying po bzlas pas dpag tshad bye ba 'phags par 'gyur ro zhes bya ba la sogs pa smos te/ las 'di dag thams cad la sogs pa 'chad par 'gyur ba'i skye ba bdun gyi sha dang / sku gsum gyi shes par bya'o// dpal 'khor lo sdom pa'i dka' 'grel rin po che'i tshogs zhes bya ba las/ sku gsum grub pa'i snying po'i sngags kyi las kyi cho ga'i le'u ste bcu pa'o// // sku gsum sgrub pa'i sgo nas las rnams brjod nas/ de grub kyang las gzhan rnams bstan par bya ba'i phyir/ le'u bcu gcig pa bstan par bya ste/ de nas gzhan yang bshad ces bya ba la sogs pa la/ de ji lta bu zhe na/ gang zhig bstan pa tsam gyis ni// zhes bya ba la sogs pa smos te/ bshad pa tsam gang gis/ myur du dngos grub 'jug pa yi// zhes bya ba la sogs pa ni go sla'o// de ltar gyur pa'i khams gsum na rnyed par dka' ba gang du rnyed ces dris pa dang / skyes bu gang zhig rdul dri zhim par gyur pa dang zhes bya ba la sogs pas rdul dri zhim pa byung ba'i khyad par gyis khyad par byas pa'o// skye ba bdun pa zhes bya ba la sogs pa la/ skye ba rnam pa bdun gang la yod pa de ni skye ba bdun pa'o// mi 'ba' zhig gi skye ba yin gyi/ lha ma yin dang / yi dags dang byol song la sogs pa gzhan du skyes pa ni ma yin no// de ltar yin na yin mod des ci zhig bya zhe na/ de bsten na zhes bya ba la sogs pa la skye ba bdun pa de bshugs nas yang dag par srung ba byas pa la/ snying gi go ro tsa na gur gum gyi mdog can skye ba bdun pa de'i snying po ni mchog der ro// ro tsa na ni gsal ba'i ngang tshul can rtog pa thams cad rnam par 'dzoms par byed pa khams gsum gyi sku gcig pa'i bdag nyid kyi shes rab po// de ni rang blo dang 'brel pa'i snying rje dang gnyis su med pa blangs nas dpal he ru ka'i snying po'i gsang sngags kyi sgra tsam gyis lan bdun bzlas pa'i thig les khams gsum du khyad par du gyur pa gang gis byed pa ni las thams cad byed par 'gyur ro// lta ba 'dis phyi dang nang gi phyogs thams cad dbang du byed par 'gyur ro// dpal 'khor lo sdom pa'i dka' 'grel rin po che'i tshogs zhes bya ba las/ skye ba bdun pa'i las kyi cho ga'i le'u ste bcu gcig pa'o// // snying pos skye ba bdun pa'i mtshan nyid brjod par byas nas/ nye ba'i snying pos kyang brjod par bya ba'i phyir le'u bcu gnyis pa bstan par bya ste/ de nas nye ba'i snying po ni// dngos grub thams cad sgrub byed bshad// ces bya ba la sogs pa smos te/ snying po dang nye ba'i snying po ste/ nye ba dang nye ba'i mtha' can no// des ci zhig bya zhe na/ 'jig rten gsum na gang cung zad// ces bya ba la sogs pa la/ lus dang ngag yid mtho ris dang // sa bla dang sa 'og gi gzugs kyis spros pa ni 'jig rten gsum mo// 'jig rten gsum kho na ni 'jig rten gsum po ste/ 'jig rten gsum po de la gang ci yod pa de mnga' ba'i phyir ma rtogs shing mngon par 'dod pa'i las de thams cad 'grub par byed ces bya ba'i don to// gang gis las bshad pa'i nye ba'i snying po ni gsang sngags de gang zhe na/ Tapha zhes bya ba la sogs pa lugs las bzlog pa brjod par bya'o// thub pa'i snying po nye ba'i snying po zhes bya ba'i sngags 'di 'bum bzlas pas mkhas pa 'dar bar 'gyur ro// lha dang lha ma yin dang klu rnams 'gugs par byed do zhes de nye ba'i snying po gsang sngags skye ba bdun gyi dam tshig gi mthu 'dir bstan to// sngags dang 'khrul 'khor dang bsgrub bya dbab pa'i cho ga'i le'u bzhi bcu rtsa gnyis pa las rtogs par bya'o// dpal 'khor lo sdom pa'i dka' 'grel rin po che'i tshogs zhes bya ba las/ nye ba'i snying po'i las kyi cho ga'i le'u ste bcu gnyis pa'o// // nye ba'i snying po'i las kyi cho ga bstan nas/ go cha'i las kyang bstan par bya ba'i phyir/ le'u bcu gsum pa bshad par bya ste/ de nas go cha'i las mchog ni// zhes bya ba la sogs pa la go cha'i sngags so// sngar btus pa bshad par bya ba nye ba'i snying po dang mnyam zhes bstan par bya ba'i phyir/ 'jig rten gsum na gang yod pa// zhes bya ba la sogs pa la/ khams gsum mam yid la yongs su yod pa cho ga des 'di thams cad sgrub par byed pas nye ba'i snying po dang mtshungs par bsngags pa yin no// sku gsum dang skye ba bdun pa'i sbyor bas snying po dang nye ba'i snying pos bshad pa'i las byed pa ma yin no// cho ga 'di ni zlos bzhin du lam du zhes bya ba la sogs pa smos so// las kyi tshogs 'dis ji ltar bya zhe na/ dbang po gang dang gang lam gyur// zhes bya ba la sogs pa smos te/ dbang po rnams kyi lam ni dbang po'i sgo'o// de rnams rab tu 'jug pa'i mtshan nyid kyi las ni dbang bo'i lam nyid do// gang dang gang du gyur cing thob pa de rnams ni bdud rtsi lnga'i rang bzhin no// mchog ni phul du byung ba'o// mnyam par gzhag pa'i sbyor ba ni sangs rgyas lnga yis nges par sbyar ba ste mchog tu mnyam par sbyor ba des 'di dag thams cad du bdud rtsi lnga sangs rgyas kyi rang bzhin du 'gyur ro// de ltar gyur pa'i bdud rtsis gsang ba rtogs par bya'o// dpal 'khor lo sdom pa'i dka' 'grel rin po che'i tshogs zhes bya ba las/ cho ga'i sngags kyi las kyi cho ga'i le'u ste bcu gsum pa'o// // snying po dang nye ba'i snying po dang cho ga dag gis nges pa can gyi dam tshig gi las rnams brjod par byas nas/ sgrub pa po rnams kyi las grub pa'i phyir/ sgrub pa bstan pa'i le'u bcu bzhi pa bstan par bya ste/ sgrub pa de ni bshad par bya// zhes bya ba la sogs pa smos te/ sgrub pa pos bsgrub cing blo dang mi 'gal bar byed pas na bsgrub pa'o// de'i khyad par bstan par bya ba'i phyir/ gang gis sgrub po 'grub pa zhes bya ba la gang gis sgrub pa po nges par snod du rung bar 'gyur ba de lta bu'i sgrub pa bdag gis bshad ces bya ba'i don to// de lta yin na bzang mod kyi 'on kyang de gang yin zhe na/ bong bu'i rnam pa'i rnal 'byor bdag // ces bya ba la sogs pa la/ bong bu'i gdong ni bong bu'i rnam pa'o// dper na snam bu tshig ces bya ba der phyogs gcig tshig pa la thams cad kyi sgra 'jug pa bzhin no// de'i phyir dpal bde mchog las/ gzhan ma yin pa'i gzugs kyi gdong tsam gyis bong bu yin te bong bu'i rnam pa'i sbyor ba'i bdag nyid bshad do// dpal he ru ka shin tu mdzes pa yin na/ ci'i phyir mi sdug pa'i gdong du bsgyur zhe na/ yid kyi shugs las bzlog bya'i phyir// zhes bya ba la sogs pa smos te/ yid kyi shugs ni mgyogs pa'o// de bzlog pa'i phyir zhes dgos pa bstan to// gang gi phyir yid ni thams cad song zhing bzlog par dka' ba des rnal 'byor pa de grub par mi 'gyur ba de'i phyir ma grub pas bsgrub pa de ni ma grub pa zhes pa'i rig pa las bshad pa'i las rnams 'grub par mi 'gyur ro// de bas na bdag nyid sgrub pa'i phyir dang yid kyi shugs zlog par byed pa'i bong bu'i rnam pa bsgom par bya ba'i phyir nye bar bstan to// ci bcom ldan 'das gcig pu kho na bong bu'i gdong can yin nam/ gzhan dag kyang yin zhe na/ rnal 'byor pa ni lA ma'i gzugs// de bzhin du ni mkha' 'gro ma// khaN+Da ro hA 'dod gzugs can// zhes bya ba la sogs pa smos te/ rnal 'byor ma ni bcom ldan 'das ma rdo rje phag mo'o// lA ma la sogs pa ni rab tu grub pa nyid do// de'i phyir mkha' 'gro ma bzhi dang rdo rje phag mo ste/ lnga dang dpal chen bde mchog dang drug ni bong bu'i gdong can du bstan to// mkha' 'gro ma'i khyad par bstan par bya ba'i phyir/ khrag dang rkang dang rtse gsum bsgoms pa ni mkha' 'gro ma ste/ ral gri'am rtse gsum bsnams pa zhes bya ba'i don to// drug gi zhal ni bshad la sum cu rtsa gcig ni ma bshad mod kyi/ de tsam gyis dngos grub rtogs par 'gyur ram zhe na/ bshad pa'i rgyud las kyang sum cu rtsa bdun gyi zhal gsungs pa la 'jug par bya ste/ seng ge'i gdong can ni sku'i 'khor lo'o// rma bya'i gdong can ni gsung gi 'khor lo'o// nam mkha' lding gi gdong can ni thugs kyi 'khor la'o// khwa gdong ma la sogs pa bzhi ni khwa dang 'ug pa dang khyi dang phag gi gdong can no// gshin rje sreg ma la sogs pa mtshams kyi lha mo ni ma he'i gdong can no// de lta yin du zad mod kyi bong bu'i rnam pa'i gdong 'di dngos su byas pas ci 'grub ce na/ tshe zad pa dang tshe ring ba// zhes bya ba la sogs pa smos te/ dngos grub grub na rnal 'byor pas tshe zad pa dang tshe ring bar mthong ba ni 'di ni ring zhes bya ba dang / 'di ni thung zhes bya ba shes par 'gyur bar ma zad kyi/ sngon khyi dang glang po dang bong bu dang ba lang dang lug la sogs pa rnams shes par 'gyur ro// de shes pas dgos pa ci yod ce na/ de grub pa yi skyes bur 'gyur// skye ba bdun gyi rim pa yin// zhes bya ba la sogs pa'o// dpal 'khor lo sdom pa'i dka' 'grel rin po che'i tshogs zhes bya ba las/ dpal he ru ka bong bu'i rnam pa'i cho ga'i le'u ste bcu bzhi ba'o// // skye ba bdun pa bshad pa'i las kyi sgrub pa bshad nas/ rgyud gzhan gyi rnal 'byor pa'i yul ma yin pa 'jig rten gyi tshig gis mkhas par khas 'ches pa rnams rmongs pa bskyed par bya ba'i phyir dang / 'khor lo sdom pa'i rnal 'byor pa phan tshun du tha snyad du 'jug par bya ba'i phyir dang / bde mchog 'khor lo'i rnal 'byor pa'i nga rgyal dang ldan pa brtag pa'i phyir brda'i le'u bco lnga pa bstan par bya ste/ de nas sdom pa thams cad la// gang zhig brda ni shes gyur pa// zhes bya ba la/ dus dang yul dang sa dang / dbyangs dang gsal byed dang / dpa' bo'i dbang phyug ma dang / 'khor lo sdom pa'i mtshan gyi rgyud bla ma dang / kha sbyar 'byung ba dang / rdo rje mkha' 'gro dang / sangs rgyas thams cad dang mnyam par sbyor ba dang / rnal 'byor ma kun du spyod pa'i rgyud rnams ni sdom pa thams cad do// sdom pa de dag thams cad la rnal 'byor pa gang gis tshul ji lta ba bzhin du brda rnams shes pa de nges par 'grub par 'gyur zhes brda brjod pa'i dgos pa bstan to// de ltar dgos pa dang ldan pa gang bstan zhe na/ TA zhes bya ba smos te skyes pa'am bud med du bshad par bya ba la TI zhes brjod pa ni brda ste/ de ltar bshad pa rtogs pa ni brda'o// de bzhin du yang thams cad la blta bar bya'o// dpal 'khor lo sdom pa'i dka' 'grel rin po che'i tshogs zhes bya ba las/ yi ge'i brda'i le'u ste bco lnga pa'o// // brda rnams bstan nas des 'jug pa'i sgrub pa po rnams kyi dbang bskur ba la sogs pa'i don du bza' ba dang bza' ba ma yin pa'i dam tshig gi mtshan nyid brjod pa'i phyir le'u bcu drug pa bshad par bya ste/ de nas// gsang ba'i bza' dang bza' min bshad// ces bya ba la sogs pa smos te/ sku gsung thugs gsum po ni gsang ba'o// byang chub kyi sems kyi mtshan nyid yin pa'i phyir bza' ba dang bza' ba ma yin pa'o// sgrub po zhes bya ba ni sgrub ba po'i dam tshig bshad par bya ba'i don to// de lta bu'i bza' ba gang du rnyed ce na/ dam tshig mchog la bza' ba gnas// zhes bya ba la sogs pa smos te/ dam tshig ni rigs rnam pa brgya'o// rigs de dag gi mchog ni dam tshig mchog ste rnal 'byor ma bdun gyi tshogs so// rnal 'byor ma'i 'khor lo'i dam tshig gi mchog de la bza' ba'i khyad par rnyed ces ston par byed de/ de ltar gyur pa'i bza' ba gang su yang rung ba la sbyin nam/ 'on te mi sbyin zhe na/ dad ldan rnams la sbyin par bya// zhes bya ba ni dad pa dang ldan pa ni gus pa dang ldan pa la sbyin pa yin gyi/ ma dad pa la ni ma yin no zhes bya ba'i khyad par ro// dad pa dang ldan pa rnams la sbyin pa ni re zhig gzhag na/ bza' ba yod pa'i rnal 'byor ma de gang zhe na/ kha dog dbye bas gsal ba gang // zhes bya ba la gang gis gsang ba de dag ni kha dog gi dbye ba ste/ dkar po dang sngon po la sogs pa bshad par bya zhes bya ba'i tshig snga ma dang sbyar ro// de yang gang zhe na/ dpa' bo gnyis med rnal 'byor ma// zhes bya ba la dpa' bo ni rdo rje phag mo dang bdun te/ rdo rje sems dpa' dang rnam par snang mdzad la sogs pa dang drug go// de dag gi gnyis su med pa ni gzhan ma yin pa'i gzugs kyi rang bzhin yin yang bud med nyid tsam gyis dbye ba'i dpa' bo gnyis med do// de bas na dpa' bo yang yin pas/ dpa' bo gnyis med rnal 'byor ma'o// kha dog gi dbye bas ci zhig bya zhe na/ gang zhig shes pa tsam gyis ni// zhes bya ba de ni go sla'o// de'i rigs rgyud las byung zhes bya ba la/ rdo rje 'chang dang drug go// rdo rje phag mo dang bdun/ rnam par snang mdzad la sogs pa sangs rgyas lnga ni rigs lnga'o// de las gzhan pa ni rdo rje sems dpa'i rigs las rigs gzhan te/ rigs rgyud de las skyes pa ni rigs rgyud las skyes pa'o// rgyud 'di la lha mo kho na rigs yin zhes bstan to/ de bas na 'di ltar bstan te/ rnal 'byor ma'i rigs rnams ni// de ltar bdun po ngas bshad do// zhes bya ba la/ rnal 'byor ma ni rigs bdun kho na yin te/ de bzhin gshegs pa'i gzugs su drug tu 'byed pa'o// kha dog so sor bstan nas/ spyod pa dang phyag rgya'i sgo nas rnal 'byor ma rnams bstan par bya ba'i phyir/ g.yon pa'i kun spyod la rtag dga'// zhes bya ba la sogs pa la/ gtso bor gyur pa g.yon pa'i lag pa dang / rkang pa'i bya ba ni g.yon pa'i spyod pa'o// rigs dang rjes su mthun pa'i phyag rgya ni rang gi phyag rgya ste dkar po dang ser po la sogs pa'i kha dog go// phyag rgya dang kha dog gnyis kyis dkrugs pa ni rang gi phyag rgya'i kha dog gis dkrugs pa'o// rigs kyi rig pa'i yi ge zhes bya ba la/ rigs kyi rig pa ni rigs kyi skyes bu'o// de rnams kyi yi ge ni ming ste gang dang gang gi rigs gang yin pa de dang de'i dam tshig gi khyad par 'byung ba yin no// yang na rigs kyi rig pa'i yi ge zhes bya ba ni bshad ma thag pa'i rigs bdun no// rig pa yang bdun po yang de nyid do// rig pa de dag gam rig pa'i yi ge ni rig pa'i yi ge ste/ oM dang ha la sogs pa nas phaT kyi bar du tshig drug go// bdun pa de dag thams cad ni rigs kyi yi ge'o// oM dang ba~M la sogs pa nas phaT kyi tshig drug po thim pa'i yi ge dang bdun pa ste/ rigs kyi rig pa'i yi ge'o// rig pa yang yin la rigs kyi yi ge yang yin pas na rigs kyi rig pa'i yi ge'o// rigs gang dang gang yin pa de dang de'i sa bon ni rang gi rigs kyi yi ge'o// dga' ba dang khro ba dang glo bur du brjod nas rnal 'byor ma yin par mtshon par bya'o zhes bstan te/ rang gi mdog dang yang dag rigs// zhes bya ba la dkar po dang dmar po la sogs pa'i kha dog ni bshad zin to// rang gi phyag rgya 'ching ba dang // zhes bya ba ni rang gi rigs dang mthun pa'i phyag rgya ston par byed do// rang gi rigs rgyud tshig tu smra// zhes bya ba ni rdo rje sems dpa' la rigs gzhan rtogs par bya ba'i phyir smra zhes bya ba'i don to// g.yon nas 'gro ba'i bud med gang // zhes bya ba ni gang dang gang gi g.yon pa'i rkang pa dang por bskyod pa de ni g.yon par 'gro ba zhes bya bar brjod do// rtag tu g.yon pa zhes bya ba ni gang dang gang gzhan gyi g.yon nas 'gro ba de ni rtag tu g.yon par gyur pa zhes bya ba la sogs pa'i phyag rgya'i bud med de dag rnal 'byor ma yin zhes rtogs par bya'o// dpal 'khor lo sdom pa'i dka' 'grel rin po che'i tshogs zhes bya ba las/ rnal 'byor ma bdun gyi mtshan nyid brtag pa'i cho ga'i le'u ste bcu drug pa'o// // rnal 'byor ma rnams kyi mtshan nyid bshad nas ming brjod par bya ba'i phyir/ le'u bcu bdun pa bstan par bya'o// de nas rnyed dka' rnal 'byor ma// zhes bya ba la sogs pa smos te/ rnal 'byor ma ni rab gtum mo la sogs pa mkha' 'gro ma sum cu rtsa gnyis dang dum skyes ma la sogs pa bzhi'o// gang gi phyir rnal 'byor ma dang mkha' 'gro ma rnams kyi nang na rnyed par dka' zhing spyod yul ma yin pa de nyid kyi ming brjod par bya ste/ rnal 'byor ma dang mkha' 'gro ma dag gi yang spyod yul ma yin pa'i dam tshig tu de la yang bstan to// yang bshad pa dgongs pa ni 'di yin te/ bcom ldan 'das kyang A li kA li mnyam par byas nas 'dab ma drug cu rtsa bzhi'i bdag nyid do// de la re re'i yan lag dgu dgu'i gzugs 'phrog pa'i phyir de dag dpa' bo dang gnyis su med par 'gyur ro// de bas na rnal 'byor ma rnams kyi rnyed par dka' zhes brjod do// ji skad du/ gzhan yang cho ga dgod bya ba// dpa' bo gnyis med rnal 'byor ma// dpal ldan bde mchog rdo rje'i lha// drug cu rtsa bzhis yongs su bskor// zhes bya ba la sogs pa'o// ji ltar dus kyi cha rnams gzugs kyi mtshan nyid du skye bar 'gyur zhe na/ bdud rtsi lnga las yang dag 'byung // zhes bya ba la sogs pa smos te/ bdud rtsi lnga ni me long lta bu'i ye shes la sogs pa lnga'o// yang na chos kyi brda ni bdud rtsi lnga'o// sems can gyi don la chags pa ni khrag go// chos rnams ma skyes pa ni shukra'o// chos thams cad mnyam pa nyid ni sha'o// mnyam pa nyid la gnas pa ni chu'o// dbye ba mi dmigs pa ni bshang ba'o// yang na dam tshig can gyi skye bo rab tu grub pa'i bdud rtsi lnga'o// de rnams kyi rigs pa ji lta ba bzhin du 'byung ba ni phul du byung ba'i bdud rtsi lnga las yang dag 'byung zhes bya ba ste skyon med do// yang na phyogs snga ma bzhin bya ste/ ci'i phyir de dag gi mtshan nyid dang ming rnams la tshol bas ci zhig bya snyam na/ bdud rtsi lnga las yang dag 'byung // zhes bya ba la sogs pa ni bdud rtsi lnga rnams su'am/ bdud rtsi lnga rnams kyi nang nas dam pa ni phul du byung ba'i bdud rtsi lnga ste/ de bdud rtsi lnga'i snying po can/ byang chub kyi sems 'byung zhing yang dag par 'byung bar gyur pa ni/ le'u bcu gcig par gyur par bshad pa'i skye ba bdun gyi mtshan nyid kyi byang chub kyi sems kyi snod du rung pa'i phyir btsal ba yin gyi/ dngos grub kyi skal ba mi ldan zhing tha dad pa'i skyon dang ldan pa gzhan rnams ni ma yin no zhes bya ba'o// de lta mod kyi shes rab mchog // ces bya ba gang zhe na/ gshin rje ma dang skrag byed ma// zhes bya ba la sogs pa la/ gshin rje ma dang skrag byed ma dang // zlog byed ma dang / 'jigs gzugs can ma dang / kun spyod ma dang / 'od ldan ma ste/ mkha' 'gro ma bdun no// kye ma 'di ni shin tu ngo mtshar byed pa'i dkyil 'khor ba rnal 'byor ma sum cu rtsa drug gi nang na med cing chos kyi yi ge la sogs pa'i nang na yang med/ so sor yang ma bstan de nas kyang lnga'am bcu'am mang du yang bsdus par mi snang ba de'i tshe de dag gang yin zhes de dag bstan par rigs na/ de dag kyang ma bstan to// de'i phyir khyad par dang bcas pa'i rnal 'byor ma bdun ni ma rtogs pa rtogs par bya ba'i phyir bshad pa'i rgyud las rjes su 'brang bar bya'o// de la rgyud du nyi shu rtsa bzhi po drug gis bsdus so// de la bshad par bya ste/ rdo rje dkyil 'khor gtso mo ste// mkha' 'gro ma rnams yang dag bshad// rnal 'byor ma drug de shes bya// kla klo'i skad du gsungs pa yin// zhes bya ba la sogs pa'o// da la kla klo'i brda ni 'di yin te/ 'khor los sgyur ma dang brtson 'grus chen mo ste mkha' 'gro ma gnyis bo ma mo zhes bya ba'i brdar brjod/ shin tu dpa' mo dang stobs chen mo ni rigs kyi 'dren pa zhes bya'o// ma mo dang rigs kyi 'dren pa de gnyis gshin rje ma dang gzugs can ma zhes bya'o// de ltar gzhan thams cad la yang shes par bya'o// ko sko can dang 'khor lo'i go cha ma ni rigs kyi lha mo'o// 'khor lo'i shugs can ma dang / dum skyes ma ni byis pa mo'o// de gnyis kyang skrag byed tsum bi ka'o// rta rna ma dang bya gdong ma ni lhan cig skyes pa'i gzugs can ma'o// ljang lha mo dang shin tu bzang mo ni brtul zhugs spyod ma ste/ de gnyis kyang ri'i lha mo nyid lA ma'o// rlung gi shugs can ma dang chang 'thung ma ni sha za ma'o// sa srung ma dang 'jigs byed chen mo ni sbom pa'i dbang phyug ma ste/ de gnyis kyang 'jigs byed ma'o// de gnyis zlog byed ma zhes kyang brjod do// lang+ka'i dbang phyug ma dang / shing grib ma gnyis ni khaN+Da ro hI'o// brtan pa'i blo gros ma dang mi thung ma ni bu mo ste/ de gnyis kyang kun spyod ma dang byis bcas ma'o// 'od ldan ma dang sna chen ma ni mkha' 'gro ma'o// rab gtum ma dang gtum mig ma ni mkha' 'gro ma dang dam pa'i dbang phyug ma'o// mkha' 'gro ma dang dam pa'i dbang phyug ma gnyis ni ba sur dang mi ldog ma'o// bdun pa ni dpa' bo'i blo gros ma chen mo ste tshu rol ma'o// rgyud 'di las bdun las lhag par ni ma gsungs kyi sdud par byed ma zhes bya ba yang gsungs so// de'i phyir rnal 'byor ma rnams kyi rigs bdun no// mtshan nyid dag dang ldan pa de'i ming can du 'gyur zhing de'i mtshan nyid dang ming sngon du 'gro ba bstan par bya ba'i phyir/ gzugs can ma zhes bya ba la sogs pa smos te/ gzugs can ma dang tsum bi ka dang / lA ma dang yongs su gyur pa dang / byis bcas ma dang / mi zlogs ma dang / tshu rol dang / mkha' 'gro ma bdun po ni yang dag par bsdus pa'o// gnyis med dpa' bo bsdu bar bya// zhes bya ba la dpa' bo ni dpal bde mchog 'khor lo'i rnal 'byor pa des gnyis su med pa'i dngos grub spyod pa'i dpa' bo gnyis med bstan pa ste/ bshad pa'i mtshan nyid can shin tu gsal ba'i phyag rgya khong du chud par bya'o// slar yang phyag rgya dag gis kyang // de dag mtshon par bya ba'i phyir// thod pa zhes bya ba la sogs pa smos te/ thod pa dang / dgra sta dang / mche ba dang / 'khor lo dang / rdo rje dang / rgyal mtshan dang / khaT+wAM ga nyid kun du skrag par byed pas kun du skrag byed do// phyag rgya'o// 'dir ma bshad pa ni sdud par byed/ kha gdong ma la sogs pa bzhin phyag rgya brgyad pa ni dung ngo // mkha' spyod dang / sa spyod dang / sa 'og na gnas pa gsum dang / mkha' 'gro ma la sogs pa bzhi po dang / shes rab kyi pad+ma dang bcas pa'i 'khor lo gsum du 'dus so// rnal 'byor ma bdun ni 'khor lo thams cad kyi rnal 'byor ma ste/ rab gtum ma la sogs pa'i gzugs ji lta ba bzhin du gzhan du 'gyur ba ni gzugs bsgyur ba'o// 'khor lo sdom pa'i dka' 'grel rin po che'i tshogs zhes bya ba las/ yongs su bsgyur ba dang / phyag mtshan dang phyag rgya'i le'u ste bcu bdun pa'o// // rigs kyi rnal 'byor ma rnams mtshan ma dang phyag rgya la sogs pa brjod nas/ mtshan nyid bstan par bya ba'i phyir/ le'u bco brgyad pa bshad par bya ste/ de nas gzhan yang bshad bya ba// mkha' 'gro ma rnams mtshan nyid dag // ces bya ba la sogs pa smos so// des cir 'gyur zhe na/ gang zhig gang dag ces pa yis// zhes bya ba la sogs pa smos pa ni/ mtshan nyid gang gis rnal 'byor pas rnal 'byor ma rnams dam tshig la gnas par the tshom med par shes shing rtogs pa'i mtshan nyid de/ bshad par bya zhes bya ba'i don to// de ltar yin na myur du smros shig snyam na/ dmar zhing ser ba'i bud med gang // zhes bya ba la/ dmar bas khyab pa'i dkar po'i kha dog ni dmar ser ro// bud med ces bya ba la sogs pa ni go sla'o// mkha' 'gro ma de dag gi tshogs bshad ma thag pa'i mkha' 'gro ma bdun gyi rang bzhin yin pa'i phyir dang / dkyil 'khor pa yin pa'i phyir dpal he ru ka kho na yin zhes gzhi mthun pa nyid kyis gzhi mthun pa'i drug pa ni 'gal ba med do// he ru ka yi rigs las byung // zhes bya ba la/ rigs gzhan dgag par byed pa'i rigs ni 'dir dpal he ru ka'o// rigs de dang 'dra bar 'byung bas na/ rigs 'byung ste/ dpal bde mchog gi rnal 'byor pa'o// rigs 'byung ni rigs las zhes bya bar 'os pa la/ dbye ba'i tshig lnga pa ma byas pa'i phyir brda nyid du rigs 'byung zhes bya bar ston to// byed pa'i tshig gis kyang sgrub pa po'i rigs las byung ba rnams la phan pa'i phyir gsang ba'i mtshan nyid sku gsum sdud par byed pa rnal 'byor ma bdun gyi mtshan nyid bstan to zhes bya ba'i don to// mkha' 'gro ma thams cad ces bya ba ni rnal 'byor ma thams cad do// de'i mtshan nyid ni mkha' 'gro ma rnams kyi mtshan nyid do// de rjod par byed pa'i le'u ni mkha' 'gro ma thams cad kyi le'u'o// dpal 'khor lo sdom pa'i dka' 'grel rin po che'i tshogs zhes bya ba las/ mkha' 'gro ma thams cad kyi mtshan nyid kyi le'u ste bco brgyad pa'o// // mkha' 'gro ma'i mtshan nyid bshad nas/ lA ma rnams kyi mtshan nyid brjod par bya ba'i phyir le'u bcu dgu pa bshad par bya ste/ de nas gzhan yang bshad bya ba// sgrub pa po yis lA ma rnams// mtshan nyid ces bya ba la sogs pa smos te/ drug 'dus pa gcig pu yang mkha' 'gro ma bzhin du mang ba'i tshig gi mtha' can du 'dod do// de'i phyir lA ma rnams kyi zhes bya ba la sogs pa gsungs so// mtshan nyid de ci lta bu yin snyam pa la/ yang dag yan lag ces bya ba la sogs pa la/ yang dag par yan lag dang nying lag nyid du gyur pa yin gyi brjod pa tsam ni ma yin no// des cir 'gyur zhe na/ gang gis sgrub pa por shes 'gyur// zhes bya ba la sogs pa smos te/ yan lag tu gyur pa'i mtshan nyid gang gis lA ma 'di dag yin zhe na/ rnal 'byor pas shes par bya ba'i phyir mtshan nyid de shes par bya zhes dgongs so// de yin na smros shig snyam na/ gang gis rang bzhin gyi dkyil 'khor ni/ kun nas zlum por snang gyur cing // zhes bya ba la sogs pa ni go sla'o// mkha' 'gro ma gnyis pa dang / gzugs can ma'i gsum pa'i lA ma gnyis yod pa'i phyir nges pa can gyi khyad par bshad par bya ste/ rdo rje phag mo kha dog ni zhes bya ba'i rdo rje phag mo'i rigs la byung ba'i lA ma rnams kyi mtshan nyid bstan par bya ba yin gyi/ gzhan gyi ma yin no zhes ston to// dpal 'khor lo sdom pa'i dka' 'grel rin po che'i tshogs zhes bya ba las/ lA ma'i mtshan nyid bstan pa'i le'u ste bcu dgu pa'o// // lA ma rnams kyi mtshan nyid brjod nas/ brda bstan pa'i phyir le'u nyi shu pa gsungs te/ de nas gzhan yang bshad bya ba// mkha' 'gro rnams kyi brda rnams te// zhes bya ba la sogs pa'o// des cir 'gyur zhe na/ gang gis spun dang sring mo ru// yang dag shes par 'gyur ba'o// zhes bya ba la sogs pa smos te/ brda gang gis ming po ni dam tshig can dpal bde mchog gi rnal 'byor pa'o// sring mo 'di de dang 'dra bar yang dag par legs par shes shing // gang gis rtogs pa bshad par bya// zhes bya bar sbyar ro// brda de ci lta bu zhe na/ gang zhig lag g.yon gyis ston pa// zhes bya ba la sogs pa ni go sla'o// pho nya mo ni gang yang rung // zhes bya ba ni gang yang rung ba'i rnal 'byor ma bshad pa dang ma bshad pa'i mtshan nyid can phan tshun du brdas rtogs par bya zhes bstan no// dpal 'khor lo sdom pa'i dka' 'grel rin po che'i tshogs zhes bya ba las/ lag pa g.yon pa'i brda'i le'u ste nyi shu pa'o// // brda'i las bshad nas/ phyag rgya'i mtshan nyid bstan par bya ba'i phyir/ le'u nyi shu rtsa gcig pa brjod par bya'o// de nas bstan pa'i gsang ba che// mtshan nyid nga yis bshad par bya// zhes bya ba la sogs pa la mthong bas na bstan pa'o// gsang ba chen po ni 'chad par 'gyur ba'i mtshan nyid can gyi yan lag dang nying lag go// de'i phyag rgya yang gsang ba chen po ste de dang dbyer med pa'i phyir ro// gsang ba chen po ni yan lag gi phyag rgya'i mtshan nyid mthong ba'i gsang ba chen po'o// mtshan nyid de ci lta bu zhe na/ bud med gang zhig spyi gtsug reg // ces bya ba la sogs pa ni go sla'o// phyag rgya de gang gi yin zhe na/ mkha' 'gro ma'i zhes bya ba ni bdun pa'i zhes bya ba'i don to// de dag gis ci zhig bya zhe na/ de dag rtag tu mthong bar 'gyur// zhes bya ba la sogs pa'o// de dag mthong bas dgos pa ci zhig yod ce na/ gsang ba po rnams mthong bar 'gyur// zhes bya ba la gsang ba'i bdag nyid rnal 'byor pa dang rnal 'byor ma rnams rnal 'byor pas mthong zhing rtogs par 'gyur zhes bya ba'i don to// dpal 'khor lo sdom pa'i dka' 'grel rin po che'i tshogs zhes bya ba las/ mthong ba'i yan lag gi phyag rgya'i cho ga'i le'u ste nyi shu rtsa gcig pa'o// // mthong ba'i yan lag gi phyag rgya'i mtshan nyid bshad nas/ yan lag gi phyag rgya'i khyad par bstan par bya ba'i phyir/ le'u nyi shu rtsa gnyis pa bstan par bya ste/ de nas gzhan yang bshad bya ba// yan lag phyag rgya khyad par dang // zhes bya ba la sogs pa la/ mthong ba'i yan lag gi phyag rgya las khyad par ni de'i yan lag gi bya bas dam tshig gi mtshan ma yan lag gi phyag rgya'o// de'i mtshan nyid ni mtshan pa ste/ yan lag gi phyag rgya'i mtshan nyid bshad par bya zhes bya ba'i don to// phyag rgya'i dgos pa bshad par bya ba'i phyir/ gang gis shes pa tsam gyis ni// sring mo yang ni khyad par du// zhes bya ba la sogs pa smos so// phyag rgya de gang zhe na/ sor mo gcig ni ston pa yis// brtan pa'i sa zhes bya ba la sogs pa smos so// rnal 'byor ma thams cad ces bya ba la drug pa'i don dang po'i mtha' can du byas pa'o// des na thams cad ces bya ba ni rnal 'byor ma thams cad kyi phyag rgya yin gyis/ gcig dang gnyis kyi ni ma yin no zhes bstan to// re zhig phyag rgya ni bstan na de'i khyad par yang 'dir gang bstan zhe na/ phyag rgya grus 'gro zhes bya ba la sogs pa gru ni bzhon pa'i khyad par ro// 'gron po la 'gro bar mngon par 'dod pa'i don thob par byed pa'o// bzhon pa dang 'dra bas na bzhon pa ste dpa' bo dang dpa' mo'i gnas dang nye ba'i gnas la sogs par bde bar 'gro ba'o// gru des 'gro bas na grus 'gro ste/ de'i phyag rgya'o// mid ni rab tu grub pa'o// le'u gsum par phyag rgya bstan gyi ming ni ma yin no// 'das ma thag pa'i phyag rgya 'di yang grus 'gro zhes bya ba la phyag rgya'i khyad par bstan to// khyad par gyi phyag rgya ni gcig pu'i ming ma yin na/ 'on kyang gzhan yang yod ces bstan par bya ba'i phyir/ mdzub sor gnyis bkug mig gi rgya// zhes bya ba la sogs pa smos te/ mig gi dbyibs ni mig gi phyag rgya ste/ de yang ci lta bu zhe na/ sor mo gnyis ni khab tu bya// zhes bya ba la/ gnyis ni mdzub mo dang gung mo gnyis khab tu bya ba'o// ci de tsam gyis mig gi phyag rgyar 'gyur ram zhe na/ mdzub mo cung zad dgug par bya// zhes bya ba la mdzub mo cung zad bkug pa las spyan dang 'dra bas na spyan gyi phyag rgya'o// dpal 'khor lo sdom pa'i dka' 'grel rin po che'i tshogs zhes bya ba las/ yan lag gi phyag rgya'i khyad par gyi cho ga'i le'u ste nyi shu rtsa gnyis pa'o// // yan lag gi phyag rgya'i khyad par bstan nas/ mkha' 'gro ma dag gi mtshan nyid brjod par bya ba'i phyir/ le'u nyi shu rtsa gsum pa bstan par bya ste/ de nas gzhan yang bshad bya ba// mkha' 'gro ma yi mtshan nyid rnams// zhes bya ba la sogs pa la/ mkha' ni skyes bu'i khyad par rgyud 'di ru bstan to// 'gro ni 'jig rten du grub pa'i bde ba ste skyes bu'i bde ba'o// de bas na mkha' 'gro ste 'bras bu'i rdo rje 'chang ngo // zhu ba'i khams bcu drug gi rgyu'i bdag po'i tshul can ni rdo rje sems dpa'o// de'i bdag po nyid gang la yod pa de ni khams te mkha' 'gro mar brjod par bya'o// ci skad du/ mkha' 'gro ma ni mnyam sbyor ba// rdo rje mkha' 'gro bde ba'i mchog // khams nyid mkha' 'gro ma yin te// b+hu sogs skad dbyings 'dir ma grub// de nyid bstan par bya ba'i phyir// yang gsungs pa/ de dag rnam pa bcu drug ste// khams rnams mkha' 'gro ma ru bshad// b+hu la sogs pa skad dbyings min// de ni mkha' 'gro'i tshul ma yin// zhes gsungs so// de la gal te mkha' 'gro dang mkha' 'gro ma'i sgra sgrub pa la/ nam mkha' la 'gro ba skad kyi dbyings med par gyur na/ de'i tshe nam mkha' thams cad la 'gro ba'i dngos grub mkha' 'gro ma de ci ltar 'grub par 'gyur zhes rgol ba la rje btsun gyis zhus pa las/ nam mkha'i sgras kyang sems brjod pa yin te/ ji ltar nam mkha' thams cad kyi go 'byed pa de bzhin du/ sems kyang go 'byed pas na nam mkha' zhes brjod do zhes bya ba la sogs pa bcom ldan 'das kyis gsungs so// mtshan nyid dang ming gi dgos pa bshad bar bya ste/ gang gis pho nya dpa' bo dang // dpa' po'i sring mor shes gyur pa// zhes bya ba la sogs pa'i mtshan nyid gang gis dpa' po ste/ bde mchog gi rnal 'byor pa rnams dang rnal 'byor ma dang mkha' 'gro ma dam tshig la rjes su chags par rtogs pa'i mtshan nyid de bshad par bya zhes bya ba'i don to// ci ltar dam tshig la rjes su chags par rtogs par bya zhe na/ dam tshig can gang rjes chags pa// dpa' bo'i longs spyod sa gzhi yin// zhes bya ba la sogs pa la gang gi mkha' 'gro ma ste dam tshig dang ldan pa'i dpa' bos sa gzhi ste las kyi phyag rgya longs spyad par bya'o// ji ltar longs spyad ce na/ gzhi ni sa gzhi byas nas su// zhes bya ba la/ sa gzhi ni bshad pa'i phyag rgya'o// gzhi ni rol pa'i gnas so// rnal 'byor ma sdom pa zhes bya ba ni 'dod pa'i bstan bcos las gsungs pa'i yang dag par sbyar ba'i dam tshig spyod ces kun du spyod pa'o// de ltar le'u bcu drug pa las bstan pa'i bza' ba dang bza' ba ma yin pa bstan to// yang rnal 'byor sdom pa zhes bya ba ni dpal bde mchog gi mtshan nyid mtshan par bya'o// sdom pa bstan par bya ba'i phyir/ go bzlog pa yis blta bar bya// zhes bya ba la sogs pa la/ go bzlog pa ni g.yon du blta zhing logs su blta ba de la sogs pa phyi'i 'dod pa dang mtshan nyid rtogs par bya'o// dpal 'khor lo sdom pa'i dka' 'grel rin po che'i tshogs zhes bya ba las/ mkha' 'gro ma'i mtshan nyid kyi cho ga'i le'u ste nyi shu rtsa gsum pa'o// // mkha' 'gro ma'i mtshan nyid brjod nas/ ngag gi brda brjod par bya ba'i phyir/ le'u nyi shu rtsa bzhi pa brjod par bya ste/ de nas gzhan yang bshad bya ba// sgrub pa'i brda yi skad rnams te// zhes bya ba la sogs pa la/ so so'i skye bo rmongs par byed pa'i brda ste sgra'i brda'o// de brjod pa'i dgos pa bstan par bya ba'i phyir/ spun dang sring mor nges pa ni// gang gis shes par 'gyur ba yi// zhes bya ba la sogs pa'i dgos pa bstan nas/ de'i ming brjod par bya ba'i phyir/ grus 'gro gsong por smra ba zhes bya ba la sogs pa smos so// dpal 'khor lo sdom pa'i dka' 'grel rin po che'i tshogs zhes bya ba las/ ngag gi brda'i cho ga'i le'u ste nyi shu rtsa bzhi pa'o// // tshig gi brda brjod nas/ rtsa ba'i sngags kyi gsang ba bstan pa'i cho ga bshad par bya ba'i phyir/ le'u nyi shu rtsa lnga pa brjod par bya ste/ de nas don kun 'dod pa yi// zhes bya ba la sogs pa la sems can thams cad kyi don ni sangs rgyas nyid la sogs par nye bar sbyor ba thams cad kyi don to// der 'dod pa gang la yod pa de ni thams cad 'dod pa ste/ bcom ldan 'das bde mchog 'khor lo'o// de'i rnal 'byor dang ldan pa'i rnal 'byor pa'am/ de la sngags gsal bar 'gyur ro// sngags de ci lta bu zhe na/ sba bya brgyad pa'i mtha' sbyar te// zhes bya ba la tshig brgyad kyi mtha' ni brgyad pa'i mtha'o// tshig so so'i mthar yi ge huM hUM dang phaT phaT sbyar ro// sba ba yang yin la brgyad po'i mtha' yin pas na/ sba bya brgyad pa'i mtha' sbyar ba'o// de ltar gyur pas na gsal bar 'gyur ro// gang gi don du mtha' sba bar bya zhe na/ mos pa dman pa'i sems can dag // ces bya ba la/ mos pa dman pa ni gsod pa dang skrod pa la sogs pa'i las la mos pa gang la yod pa de la 'di skad ces bya'o// mos pa dman pa'i sems can de la sbas pa yin gyi/ sems can thams cad 'dod pa'i ngang tshul can la ni ma yin no// bcom ldan 'das kyis ji lta bu'i dgongs pas sngags sba bar bya snyam na/ ngan stegs mi shes sems can la// zhes bya ba la sogs pa smos pa la/ ngan stegs ni snod ma yin pa ste/ rgyun chad pa'i sems can de lta bu'o// sngags dang rgyud la sogs pas rjes su gzung bar yongs su shes pa med cing bya ba ma yin pa sems pa ni ngan stegs mi shes sems ldan no// des na ngan stegs mi shes pa'i sems dang 'brel pa rnams la sngags 'di 'bad pas sba bar bya zhes bya ba'i don to// sngags 'di dag kyang gang la gsal bar 'gyur zhe na/ 'dod pa thams cad kyi skyes bu de nyid la gsal gyi/ gzhan ngan stegs can la ma yin no// ci rkang pa brgyad pa kho na'i mtha' sba bar bya'am zhe na/ dpa' bo rnal 'byor ma'i mtha' dag ma gsungs zhes bya ba la sogs pa la/ dpa' bo dang rnal 'byor ma rnams kyi yang sngags kyi mtha' dag ma gsungs shing gsal bar ma byas zhes bstan to// mtha' sbas pa'i sngags de gang zhe na/ oM na mo b+ha ga ba te bI re shA ya zhes bya ba la sogs pa smos so// mtha' sba ba gsal bar sbyor ba ni/ oM na mo b+ha ga ba te bI re shA ya huM hUM phaT/ ces bya ba la sogs pa'i tshig re re la yang shes par bya'o// dpal 'khor lo sdom pa'i dka' 'grel rin po che'i tshogs zhes bya ba las/ rtsa ba'i sngags sba bya'i cho ga'i le'u ste nyi shu rtsa lnga pa'o// // rtsa ba'i sngags kyi sbas pa'i mtshan nyid kyi cho ga bstan nas/ sngags 'di nyid kyi che ba bstan par bya ba'i phyir/ le'u nyi shu rtsa drug pa bshad par bya ste/ de nas gzhan yang zhes bya ba la sogs pa smos te/ sngags 'di shes shing bstan par blangs nas/ sngags gzhan mi gzung ba de'i rgyu bstan par bya ba'i phyir/ rim dang rim las bzlog pa yis// pho nya rnams ni yang dag gnas// zhes bya ba la sogs pa smos pa la/ 'byor pa na rnal 'byor ro// ci ltar yi ge oM dang ka ra ka ra/ khaN+Da ka pA li huM hUM phaT ces bya ba la sogs pa dang / dpa' bo nyi shu rtsa bzhi'i sngags yang dag par bsdu ba'o// dpa' bo'i sngags kyi go rims de las rim pa zlog pa ni rim las bzlog pa'o// rim las bzlog pa'i go rims des rang gi ming dang brjod pa'i sngags pho nya mo nyi shu rtsa bzhi ni dpa' mo'i sngags te/ oM pra tsaN+De huM hUM phaT ces bya ba la sogs pa yang dag par gnas pas gzhan dag gi rigs kyi sngags su ma gtogs pa'i sngags spang bar bya ba'i don to// gang gis rjes su 'gro bas sngags 'di phul du gyur pa de dag ci lta bu zhig snyam na/ steng dang 'og gi dngos grub stsol// zhes bya ba la sogs pa la/ 'og ni sa 'og go// steng ni nam mkha' ste/ de gnyis las dbus kyang gzung bar bya'o// steng dang 'og dang dbus de dag sbyor ba ji lta ba bzhin du/ mkha' spyod ma dang sa 'og spyod ma'i dngos grub ma ste/ steng dang 'og gi dngos grub po// de ster bas na/ steng dang 'og gi dngos grub stsol// zhes bya ba'i don to// dngos grub stsol ba de dag gang du blta bar bya zhe na/ bdag gi pho nya mo rjes 'gro zhes bya ba la/ bdag nyid kyi pho nya mo ni bdag gi pho nya mo ste/ dril bu'i rang bzhin rang gi phyag rgya rdo rje phag mo de ni bdag gi pho nya mo ste/ dpal bde mchog gi btsun mo'o// de la de dag thams cad rtsa ba'i rang bzhin nyid du rjes su zhugs par rnyed pa kho na yin zhes dgongs so// gang gi phyir de dag de'i rjes su 'gro ba yin pas dngos grub thams cad ster zhes bstan to// ji ltar bstan zhe na/ mthong ba dang ni reg pa dang // zhes bya ba la sogs pa la de dag ji ltar 'gyur ba de bzhin du mthong ba ni yongs su shes pa'o// reg pa ni nye bar longs spyod pa des dngos grub ster zhes bya ba'i don to// mthong ba dang reg pa 'ba' zhig gis ma yin gyi/ 'on kyang gzhan gyis bstan par bya ba'i phyir/ tsum+ba na dang rtag par 'khyud// ces bya ba la sogs pa smos so// gang du grub ce na/ rnal 'byor gnas ni khyad par du// zhes bya ba la sogs pa la mgrin pa dang mkhur tshos la sogs pa gnas ci lta ba bzhin du rnal 'byor gyi gnas su rtsa thams cad kyi sgo bde ba la sogs pa'i las kyi khyad par rnal 'byor pas kun spyod ces bya ba'i don to// de gang zhe na/ ji srid rnal 'byor tshogs ni zhes bya ba la sogs pa la/ sku gsum sgrub pa la sbyor ba na rnal 'byor de chags pa'i sbyor ba'o// de dag gi tshogs ni rnal 'byor gyi tshogs so// ci srid yod pa de srid du sbyor bar bya'o// de la grangs kyi nges pa ni ma yin zhes dgongs so// de dag ci'i phyir sbyor zhe na/ thams cad dngos grub byed par bshad// ces bya ba ni gang gi phyir de dag dngos grub 'dod pas sbyar bar bya zhes bya ba'i don to// la las skabs kha cig tu nus par mi 'gyur snyam na/ bden pa thams cad sbyin bya zhing // zhes bya ba la sogs pa/ thams cad kyi bden par bsgom zhing so sor snang bas na thams cad bden pa de dag rang bzhin dang rjes su mthun par sbyin pa yin gyi/ yul dang mthun pa ci srid ni ma yin zhes bstan par bya ba'i phyir/ gzhan du nam yang ma yin no// zhes bya ba smos so// gang gis lam bshad pa'i pho nya mo de dag gang zhe na/ ma dang bu mo sring mo dang // zhes bya ba la sogs pa smos so// de ci'i phyir chos kyi brdzun gyis 'jig rten gyi spyod pa la 'jug pa rnams kyis bgrod pa ma yin pa dang / sring mo la sogs pa pho nya mo nyid du bstan zhe na/ gang gi rtag tu sngags sbyin pa// zhes bya ba la/ gang la sngags byin pa pho nya mo yin gyi/ skye gnas kyi 'brel pa ma yin zhes 'gal ba 'ga' yang med do// de la sngags kyi 'brel bas bla ma'i phyag rgya ni ma'o// lhan cig nyan pa ni sring mo'o// rang gi chos bstan pa ni bu mo'o// bla mas byin pa ni chung ma'o// bshad pa'i pho nya mo bsnyen pa'i dus su bstan par bya ba'i phyir/ rnyed dka'i dam tshig nga yis bshad// ces bya ba la sogs pa la/ mnyam par bya bas na dam tshig ste brgyad do// mnyam par byed pas na dam tshig ste mtshan nyid rnams so// de dag de ltar gyur pa'i dam tshig rnal 'byor gyi rgyud du rnyed pa dka' ba bdag gis bshad ces tshig snga ma dang sbyar ro// de la re zhig mtshan nyid bstan par bya ba'i phyir/ skyes pa bud med g.yon nas 'gro// zhes bya ba ni/ g.yon ni rkang pa g.yon pas so// bud med dam skyes pa 'gro bar gyur na g.yas pas phyi nas so// bya ba de dag dngos grub mtshon cing rgyur gyur pa'i rtags gang yin pa de dag shes par bya'o// rtags de gang yin zhe na/ he ru ka las sbyor gzhan med// ces bya ba ni/ he ru ka las gzhan ni gzhan gyi lha'i sbyor ba'o// rang gi rnam pa dang sbyar bas na he ru ka las gzhan gyi lha'i sbyor ba gang la yod pa de med par rtogs par bya'o// de bshad pa'i mtshan nyid 'dis slob dpon dang rnal 'byor gyi ma mo rnams mtshon par bya'o// mngon par rtogs pa'i rim pa ci lta bas 'khor lo gsum yongs su rdzogs pa ni rnal 'byor ro// de bsrung bas na rnal 'byor bsrung ba ste/ khwa gdong ma la sogs pa bshad pa'i mtshan nyid can gyi ma mo brgyad do// de dag gang gis mtshon par bya zhe na/ rgyud 'dir ni sgrub pa po zhes bya ba la/ rgyud 'di'i tshul gyis sgrub pa po gang legs par ji lta ba bzhin du gyur pa de ltar de dag gis mtshon pa yin gyi/ gzhan gyis ni ma yin zhes bstan to// ci de ngag shes nas smad par bya ba yin zhe na/ brnyas mi bya zhing spang mi bya// zhes bya ba la sogs pa la dang gi sgra de ni nges par gzung ba'o// dad pas ci ltar nus pa ni mchod par bya zhes dgongs so// dpal bde mchog 'khor lo las gzhan ma yin pa'i slob dpon re zhig mchod par bya ba yin na/ ma mo rnams ci'i phyir mchod ce na/ pho nya mo brgyad khwa gdong sogs// mos pas dad pa 'phel byed pa// zhes bya ba la sogs pa la/ bshad pa'i mtshan nyid can gyi rnal 'byor ma nyid mchod pa yin gyi/ gzhan ni zhes khyad par gyi tshig gis rtogs par byed de/ de bas na/ lha mo gzhan dang kun sbyor bas// 'dod rmongs pas ni 'dod mi bya// zhes bya ba la/ bshad pa'i mtshan nyid can brgyad po las gzhan ni lha mo gzhan te/ de mnyam par sbyor ba ni gang gis spyod pa de ni 'dod la rmongs pa ste/ de dngos grub kyi snod ma yin zhes bya bar bstan no// de dag ci ltar mchod ce na/ gnyis su med dang thogs pa med// ces bya ba la/ gnyis su phye ba ni gnyis te 'di ni shes rab po 'di ni thabs so zhes pa'o// so sor rtogs shing nye bar longs spyod pa tsam la chags pa'o// de ci ltar gnyis su mi 'gyur ba de ltar thogs pa med par mchod par bya'o// dam tshig spyod pa spyad par bya// zhes bya ba la/ dam tshig lnga rnams las gang yang rung ba zhig spyod pa ni dam tshig spyod pa ste/ ji ltar gyur pa zhes bya ba'i khyad par ro// dam tshig brgyad bstan par bya ba'i phyir/ bud med spyod pa zhes bya ba la sogs pa smos te/ bshad pa'i mtshan nyid can gyi lha mo ni bud med do// spyad pa ni las so// bsrub pa ni dngos grub rdzogs par byed pa'o// tshangs pa ni rdzogs pa'i 'bras bu'o// spyod pa ni de bsrung ba'o// bsam gtan ni de kho na nyid bsgoms pas ji lta ba bzhin du gnas pa'o// khro med ces bya ba ni dbang po la mi 'jug pa'o// rgyud kun spyod pa ni rtsa ba'i lam las 'byung ba ste/ de dag dam tshig brgyad do// byed pa'i tshig gtso bo ma yin pa'i phyir/ bsrub pa dang bsam gtan zhes bya ba der dang po'o// don la bdun pa'i mtha' can du byas pa'o// bshad pa'i dam tshig bstan pa blang bar bya ba'i phyir/ sgrub pos rtag tu shes par bya// zhes bya ba la sogs pa smos te/ dam tshig brgyad po de dag sgrub pa pos rtag tu ste yang dang yang du shes par bya'i// rjed par bya ba ni ma yin no// de ci'i phyir zhe na/ sgrub pa la gnas zhes bya ba la/ gang gi phyir bsgrub pa ni dngos grub kyi rgyu'i tshul du ste de la gnas pa ni de'i phyir ro// yang na sgrub pa la gnas zhes bya ba ni sgrub pas na bsgrub pa ste/ sbyor ba de la gnas pas na bsgrub la gnas pa'o// gang gi phyir bsgrub pa ma gtogs par las tsam gyis dngos grub 'grub par mi 'gyur zhes bya ba'i don to// rgyud 'di nyid la brten nas dam tshig 'di dag bstan pa ma yin gyi/ gzhan dag kyang bstan par bya ba'i phyir/ rgyud kun gyi ni thun mong ste// zhes bya ba la sogs pa smos te/ dam tshig ston pa ni rgyud thams cad kyi yin gyi/ so sor nges pa can gyi rgyud kyi ni ma yin no// de skad su zhig smra ste/ mtshan nyid gang gis 'di dag mchod cing spang bar bya ba ni ma yin snyam sems na/ gtan tshigs 'das pa bcom mi bya// zhes bya ba la sogs pa smos te/ gtan tshigs las 'das pa ste/ gtan tshigs gzhan ma mthong ba dag gis 'di'i mtshan nyid can gyi gtan tshigs la brnyas pa ni rgyu med pa ste/ de dag gis brnyas par mi bya'o// gal te 'jug pa'i yan lag mchog mi shes na ji ltar bzung zhe na/ dad pa nyid kyi blang bya yin// zhes bya ba la sogs pa smos te/ sems dang ba'i mtshan nyid can gyi dad pa 'ba' zhig tu dngos grub ster ba de dag bzung ba yin gyi/ mig gis gzugs gzung ba tsam du 'jug pa rgyu med pa/ dbang po dman pa gnyis su gzung ba'i skyon dang ldan pas gzung ba ni ma yin zhes dgongs so// dngos grub ster ba bshad pa'i mtshan nyid can gyi che ba bstan par bya ba'i phyir/ gsang ba 'di ni mi bstan cing // zhes bya ba la sogs pa smos so// las shes pa rnams kyi dngos grub mi 'thob pa de thob par bya ba'i phyir/ blo ldan mthe'u chung bskyod par ni// zhes bya ba la sogs pa smos te/ pad+ma'i mthe'u chung ste des byin gyis brlabs pa'i lte ba dum mthe'u chung ste de bskyod par bya zhes sbyar ro// de gang gi yin zhe na/ pho nya mo ni yang dag gnas// zhes bya ba la sogs pa la/ mtshan nyid dang ldan pa'i pho nya mo rnams kyi zhes bya ba'i don to// pho nya mo bstan nas/ sgrub pa rnams kyi mtshan nyid bstan par bya ba'i phyir/ dag dang ma dag 'dres pa ste// zhes bya ba la sogs pa smos te/ dag pa ni dam tshig can no// ma dag pa ni gtsang sbra la yang dag par spyod pa'o// 'dres pa ni gnyi ga'i spyod pa'o// gsum po de dag kyang phyag rgyas 'grub par 'gyur zhes bstan to// slob dpon gyi mtshan nyid bstan nas/ slob ma'i mtshan nyid bstan par bya ba'i phyir/ mnyes byed rnam par dag pa dang // zhes bya ba la sogs pa smos te/ mnyes par byed pa ni slob dpon gyi grib ma bzhin du rjes su 'gro ba'o// rnam par dag pa ni dge ba'i las byed pa'o// gsal bar byed par ni bla ma la sbyin par brtson pa'o// yon tan dang ldan pa ni bzo'i bstan bcos rig pa'o// dpal 'khor lo sdom pa'i dka' 'grel rin po che'i tshogs zhes bya ba las/ slob ma yongs su brtag pa dang sdom pa'i cho ga'i le'u ste nyi shu rtsa drug pa'o// // slob ma yongs su brtag pa dang sdom pa'i cho ga bstan nas/ spyod pa'i brtul zhugs bstan par bya ba'i phyir/ le'u nyi shu rtsa bdun pa brjod par bya ste/ de nas spyod pa'i brtul zhugs dpa'// zhes bya ba la sogs pa smos te/ spyod pa'i phyir na spyod pa ste/ gnas dang nye ba'i gnas la sogs pa gnas su rnal 'byor ma tshol ba'o// de nyid dka' thub yin pas brtul zhugs ltar brtul zhugs te de bshad par bya zhes drangs nas shes par bya'o// brtul zhugs de ci lta bu zhe na/ dpa' bos rnal 'byor ma kun bsgrub// ces pa la/ brtul zhugs gang gis 'das ma thag pa'i le'ur gsungs pa'i mtshan nyid can rnal 'byor pas rnal 'byor ma thams cad sgrub par 'gyur zhes bya ba'i don to// de ni bza' na rnal 'byor ma nyid gang zhe na/ mtshan nyid dbye ba shes nas su// zhes bya ba la/ tha mal pa'i bud med dang thun mong ma bstan pa ma yin gyi/ gzhan dag kyang bstan par bya ba'i phyir/ rgyud kun gyi ni thun mong ste// zhes bya ba la sogs pa smos te/ dam tshig ston pa 'di rgyud thams cad kyi yin gyi so sor nges pa can gyi rgyud kyi ni ma yin no// de skad ces su zhig smra ste/ mtshan nyid gang gis 'di dag yin pa'i rnal 'byor ma'i spyod yul gyi mtshan nyid ni mtshan nyid kyi dbye ba ste/ khyad par de shes shing mtshan nyid des yang dag par mtshon nas rnal 'byor ma rnams bsnyen par bya'o zhes bya ba'i don to// de rnams bsnyen pa las cir 'gyur zhe na/ dgos pa bstan par bya ba'i phyir/ myur du dngos grub rab tu 'jug // ces bya ba la sogs pa smos so// gal te de ltar yin na de dag kyang gang du rnyed par 'gyur zhe na/ yul dang yul du zhes bya ba la sogs pa la/ yul dang yul du tshol zhing kha cig nas rnyed par 'gyur zhes ston to// ci de dag tshol ba kho na brtul zhugs yin nam zhe na/ pho nya'i gzugs kyi mtshan ma brtag // ces bya ba la sogs pa la/ pho nya ni pho nya ma'i gzugs kyi mtshan nyid de/ phra ba'i mtshan nyid so sor rtog pa yin gyi/ rjes su tshol ba ni ma yin no// yul dang yul du tshol ba de dag ji lta bu zhe na/ pho nya ral gri so 'dra zhing // zhes bya ba la pho nya mo ni 'chad par gyur pa'i mtshan nyid dang ldan pa'i rnal 'byor ma dang / 'jig rten la rab tu grub pa'i ral gri so'i brtul zhugs 'di gnyis ni dag par byed cing bsod nams 'phel bar byed pa'o// de dag tshol ba'i phyir sgrub pa po dad pas de dag tshol ba la 'gal ba med do// de la dag byed dang bsod nams 'phel ba tsam gyis 'bras bu de dag tshol ba gal te brtul zhugs yin na/ de ni re zhig bzhag ste/ dag byed kyi bsod nams bsgrub par sla ba ste/ ci nus par bla ma dang sangs rgyas la bsnyen bkur bya snyam na/ sgrub pa po yi dngos grub thob// ces bya ba la sogs pa smos te/ bsod nams dang dag byed kyi dngos grub rjes su tshol ba'i 'bras bu 'dir bshad de/ de bzhin du de dang 'dra ba rnams dang reg pa la sogs pas sgrub pa pos dngos grub thob na/ mang du smras pas ci zhig dgos// zhes dgongs so// dngos grub kyi yang thabs gzhan med dam snyam na/ de'i khyad par bshad pa/ bzlas brjod bsam gtan med pa yang // zhes bya ba la sogs pa smos te/ dngos grub kyi thabs mang du yod mod kyi/ 'on kyang bsgrub pa dka' ba ste/ thabs 'di yang sla ba kho nas sgrub pa pos rnam par bsgom par bya ba nyid do// bzlas pa dang bsam gtan la sogs pa ma gtogs par grub par mi 'gyur zhes mkhas pa rnams khas mi len to snyam na/ mchod pa nyid la rab tu 'jug // ces bya ba la sogs pa smos te/ rnal 'byor ma bsnyen pa la 'jug pa chos thams can kyi rang bzhin shes pa dge ba thams cad la rgyun du zhugs shing 'byung ba'i rnal 'byor pa de la dbul ba ci zhig yod ces bya'o// mchod pa dang phyag rgya dang gsang sngags kyi spros pa slob ma bzhin du byang chub kyi gnyen por gyur pa dag gi zhen pas ci zhes pa'i don to// gal te 'di ltar rgol na mchod pa rnam pa lnga dang ldan pa'i phyir mchod pa chen po yin gyi/ rnal 'byor 'di dag gi mchod pa ni chung zheng byang chub kyi yan lag ma yin no snyam na/ 'di las gzhan pa mchod pa med// ces bya ba la sogs pa smos te/ rnal 'byor ma 'di dag gi mchod pa ni 'di'i mchod pa ste/ de las gzhan mchod pa med de/ gal te yod na 'di nyid ces bya ba'i don to// de skad du smra zhes gzhan ma yin pa'i tshig gi skyon spang bar bya ba'i phyir dngos su 'jug par bya'am zhe na/ de ltar bstan bcos nges pa yin// zhes bya ba la sogs pa smos so// slar yang mi mthun pa'i sgo nas nang gi sbyor ba'i khyad par bshad par bya ste/ pho nya'i lam la rtag tu dga'// zhes bya ba la sogs pa smos te/ pho nya ni lha mo'i 'khor lo'o// de'i lam ni gang du de dag tshol bar byed pa'o// chos dang longs spyod dang sprul pa'am/ rtsibs sum cu rtsa drug gi lam du song ba'i pho nya mo rnams so// sgrub pa po ni rnal 'byor pa ste/ dngos grub la brtson zhing dngos grub 'dod pa'o// des ci zhig byed ce na/ longs spyod rtag tu spyad par bya// zhes bya ba la/ spyod cing longs spyod pas na longs spyod de bdud rtsi'o// longs spyod de bsgrub par bya ba 'ba' zhig tu ma yin te/ bza' bar yang bya'o zhes bya ba'i don to// bza' ba ni dga' ba mngon du longs spyod pa'o// gang gis bza' bar bya zhe na/ rig pa gsang sngags yang dag ldan// mnyam par gzhag pa'i rnal 'byor pas// zhes bya ba'o// longs spyod gang du bza' bar bya zhe na/ yi ge rnams la spyad par bya// zhes bya ba la/ yi ge nga nya gnyis spangs ba'i sum cu rtsa gnyis so// de rnams las ni de rnams su ste/ dbyangs kyi pho nya mo 'jug cing spyod ces bya bar longs spyod sgrub pa'o// yang na yi ge thams cad las// zhes bya ba la/ 'jig rten la rab tu grub pa'i rigs lngar ro// bza' min par ni mi brtag go// zhes bya ba la bza' ba'i brtag pa las 'das par gyur pa'o// des cir 'gyur snyam na/ de nyid kyis ni dbyer med 'gyur// zhes bya ba la/ dbyer med pa ni rdo rje'i de kho na nyid de/ gnyis su med pa'i mtshan nyid can gyi de kho na nyid yang dag par 'byung bas sgrub pa po rdo rje'i skur 'gyur zhes bya ba'i don to// sgrub pa pos pho nya mo de rnyed nas kyang grub na/ pho nya mo de gang du 'gro snyam na/ gang 'dir de yi pho nya dang // sgrub pa la ni gnyi ga sgrub// ces bya ba la sogs pa la/ sgrub pa po ni pho nya mo dang / sgrub pa po gnyis sgrub pa'i tshe/ gnyi ga rang bzhin gyis rnam par gnas so// de'i 'og tu yang cir 'gyur zhe na/ rnam pa gnyis su spyod pa ni// pho nya gcig bu kho na yin// zhes bya ba la sogs pa smos pa la/ dngos grub sgrub pa'i dus su yang // pho nya mo gcig bu phul du byung ba zhes bya ba'i don to// de lta bur gyur pa'i pho nya mo dngos grub ster ba thams cad la brjod par bya ba ma yin no// 'on kyang shin tu dul bar bya ba'i slob ma la bshad par bya'o// zhes bstan to// de nyid bstan par bya ba'i phyir/ bla ma brgyud pa'i rim pa yis// zhes bya ba la sogs pa la/ bla ma rnams kyi man ngag ni// bla ma brgyud pa'i rim pa'o// bla ma'i rim pa de dag gis kyang bla ma brgyud pa'i rim pa yin gyi/ rang 'byung ba'i rim pas ni ma yin no// dpal dang ldan pa mtshan mchog bla ma'i rgyud le'u bzhi bcu gsum pa las gsungs pa'i he ru ka 'byung ba'i rim pa'i gzhung lugs kyi dbang bskur zhing shin tu thul ba'i slob ma mchog la pho nya mo de dag yang dag par bshad do// phyag rgya'i legs sbyor ngang tshul ldan// zhes bya ba la/ phyag rgya ni pho nya mo'o// de rnams dang lhan cig legs par sbyor ba ni phyag rgya'i legs par sbyor ba'o// de la ngang tshul ni phyag rgya'i legs par sbyor ba yongs su shes pa'o// de yang slob ma'i mchog de nyid la brjod par bya zhes bya ba'i don to// pho nya mo yongs su shes par 'dod pa rnams la pho nya mo'i mtshan nyid bshad du chug na yang // ci'i phyir slob ma mchog la bshad pa yin gyi/ gzhan la ma yin no snyam zhe na/ yongs rdzogs ye shes lus las skyes// zhes bya ba la sogs pa smos te/ yongs su rdzogs shing ma tshang ba med pa'o// ye shes kho na lus gang la yod pa de ni yongs rdzogs ye shes kyi lus te byang chub kyi sems so// de las skyes pa ni yongs su rdzogs ye shes lus las skyes pa'o// de ltar ye shes lus can gyi pho nya mo rnams rgyud gzhan gyi man ngag rtogs pa'i slob dpon rnams kyi spyod yul ma yin pa slob ma tsam la ji ltar bshad ces bya bar dgongs so// bla ma'i zhal nas rtogs par bya ba'i pho nya mo re zhig bzhag na/ phyag rgya'i legs par sbyor ba'i ngang tshul can de ci lta bu yin zhe na/ nang par langs nas bsam bdag nyid// lus ni cha dang bcas byas nas// zhes bya ba la sogs pa smos te/ rnal 'byor gyi gnyid las sad pa ni langs pa'o// bsam pa ni bsam gtan no// de la sku gsum po gang gi nges par sbyar ba de ni bsam pa'i bdag nyid de rnal 'byor pa'o// cha ni bcu drug ste yar dang mar gyi khyad par gyis re zhig gsal byed dang ldan pa sum cu rtsa gnyis po de dag las kyi dbye bas dmar po dang / nag po dang / dud ka dang / lhan cig steng dang 'og dang rkang pa dang byin pa dang brla dang / bshang ba'i lam dang / kun 'dar dang / lte ba dang / de'i steng dang / snying ga dang / mgrin pa dang / rkan dang / gdong dang / klad pa dang / dpral ba dang / rgyab rnams su dgod pa ni cha dang bcas pa'o// cha dang ma bcas shing mi shes pa de cha dang ldan pa ni lus cha dang bcas par bya'o// yan lag ma yin bstan bcos rnams// lus la gnas par kun du spyad// ces pa la/ A li kA li las gzhan ma yin pa'i phyir sngags dang rgyud kyi yan lag re zhig bzhag nas/ byang chub kyi yan lag ma yin pa'i sgra'i bstan bcos dang sdeb sbyor yang // lus la gnas par kun du shes pa ni/ phyag rgya'i sbyor ba'i ngang tshul lan// zhes bdag gi de kho na nyid bstan to// ci skad du/ dbang dang dgug la dmar po ste// nag po kun du gsod pa yin// bskrad pa la na dud ka nyid// bsam pas nges par 'grub par 'gyur// 'di ni bdag nyid de nyid mchog // dbyangs kun la ni rab tu gnas// de ltar bdag nyid cha bcas par// sgrub pa mchog gis bya ba yin// zhes 'byung ngo // de yang sngags kyi bdag nyid kyis lus dag par byed par 'gyur ro// rnal 'byor gnas rnams nges bstan zhing // zhes bya ba la/ 'og dang steng dang rkang pa gnyis dang rgyab la sogs pa zhes cha dgod pa'i gnas nye bar bstan to// rang rang gis ngo bo nyid kyis bstan bcos la sogs pa'i sgom pa bstan par bya ba'i phyir/ bstan bcos rnams ni bsgom mi bya// zhes bya ba la sogs pa smos te/ bstan bcos mi bsgom pa dang / dam tshig can mi brnyas pa de tsam gyis ci grol ba yin nam zhe na/ de dang lhan cig bde bar bya// zhes bya ba la sogs pa la/ phyi dang nang du gyur pa de rnams dang lhan cig bde bar bya ba yin no// de gang gis ci zhig byed ce na/ grol ba'i don dang bde don du// zhes bya ba la sogs pa la/ grol ba'i don ni rnal 'byor pa ste/ rgyud 'dir bshad pa dang / 'dod pa'i rgyud du dam tshig spyod pas grol bar 'dod pa'o// bde don zhes bya ba'i phyi dang nang gi rnal 'byor ma rnams bdag gis byas nas so// de dang lhan cig sa rnams spyod// ces bya ba ni pho nya dang lhan cig gnas dang nye ba'i gnas la sogs par bgrod pa ni sa la rnam par spyod pa'o// de nyid brjod par bya ba'i phyir/ mtshan mo rtag par nam mkha'i gos// zhes bya ba la sogs pa la/ yang ni nges par gzung ba'o// de bas na mtshan mo kho nar gcer bu ste/ nyin par ni stag gi pags pa gon pa'o// de nyid bshad par bya ba'i phyir// srog chags yan lag las byung gon// zhes bya ba la/ gcer bu'am ni pags gyon pa'o// ci smyon pa ltar spyod pa spyod dam zhe na/ gnag dang dmar bar rtag 'gyur bya// zhes bya bla sogs pa la/ gnag pa ni bcom ldan 'das so// dmar po ni bcom ldan 'das ma'o// de'i rnam pa'i rnal 'byor mi 'dor zhing gnas ji lta ba bzhin du lha mo sum cu rtsa drug gi 'khor lo bsdus pa'i rnal 'byor ba nag po dang dmar po rtag tu gyur par gsungs pa ni thabs dang shes rab kyi bdag nyid du gyur nas spyod pa spyad pa yin gyi/ so so'i skye bo ltar na ma yin no zhes bya ba'i don to// spyod pa'i rgyan bstan par bya ba'i phyir/ mgul rgyan spyi gtsug dpung rgyan dang // zhes bya ba la sogs pa smos te/ spang bar mi bya ba'i dam tshig bsam gtan gyi mgul rgyan la sogs pa'i phyag rgya rgyan du spyad par bya ba bstan to// ci spyod pa spyad cing glang po'i pags pa 'dzin nam zhe na/ rdo rje dang bcas pa'i snod dang / kha T+wAM cang te'u hUM gi sgra// zhes bya ba smos te/ rdo rjes mtshan pa'i pad snod ni// rdo rje dang bcas pad snod do// kha T+wAM ga dang cang te'u ni phyag mtshan te/ lag pas 'dzin cing yi ge hUM gi sgra brjod par bya'o// de gcig pu yin nam zhe na/ rnal 'byor ma bcas dpa' bo kun// go cha gnyis kyis rnam par brgyan// zhes bya ba la/ dpa' bo nyi shu rtsa bzhi dpa' mo de dag dang lhan cig go cha gnyis dang ldan pa zhes bya ba'i don to// srog chags yan lag las byung gyon// zhes bya ba la/ srog chags kyi yan lag ni srog chags yan lag ste/ de nyid gos dang 'dra bas na gos so// srog chags kyi yan lag gis te/ stag gi pags pa bgo bar bya'o// bde ba 'dod pas bde ba spang // zhes bya ba ni bde bas don 'dod pa ni/ bde ba 'dod pa'i bde ba'o// des ci spang ba 'di ni stag gi pags pa'i gos dang mgul rgyan la sogs pa bzhin du nges par rtag tu bgo ba ma yin zhes bya ba'i don to// mchod phyir thogs ni yangs spangs gcad// ces bya ba la/ mchod phyir thogs kyang yongs su spang bar bya ba yin te/ gtsang ma gcig pu'i rgyur gyur pa rtsa ba'i gsang sngags kyi rang bzhin mchod phyir thogs pa spang ba ci mi gtsang bar 'gyur snyam mam/ gtsang ma he ru ka la gnas// zhes bya ba la sogs pa smos te/ lus rnam par dag pa byed pa tsam gyis tshangs pa'i skud pa re zhig gzhag ste/ rnal 'byor ba la yang shrI he ru ka'i mnyam par sbyor ba ni gtsang sbra chen po'o// ci skad du/ shrI ni gnyis med ye shes te// he ni rgyu la sogs pas stong // ru ni bkod dang bral ba nyid// ka ni gang du'ang mi gnas pa// zhes bya'o// dpal he ru ka'i bdag nyid kyi rnal 'byor ba rtag tu dag pa'i rnal 'byor pa'o zhes dgongs so// mgul rgyan la sogs pa'i phyag rgya yang de'i tshe spang ngam zhe na/ phyag rgya lnga dang yang dag ldan// dus kun du ni yang dag spyad// ces bya ba la/ sangs rgyas lnga dang mi 'gal ba'i phyag rgya lnga po de'i bdag nyid dpal he ru ka spangs pas rnal 'byor pa gnyis med ces pas spang bar bya ba ma yin no// phyag rgya mi spong na kha dog la sogs pa yang spong ngam zhe na/ mdog dang mdog min gdong tsham ngam// spyi gtsug bcings pa la sogs spang // zhes bya ba la kha dog ni dbus kyi zhal ltar nag pa'o// mdog ma yin pa ni g.yon la sogs pa'i ser po dang dmar po dang ljang gu'o// gdong gi tsham ngam ni gdong gi 'gyur ba'o// spyi gtsug ni gtsug phud do// sogs pas ni mig gsum bsdus so// de dag grol ba rnams kyis bcing ba de dag spangs pa ni/ mdog dang mdog min gdong tsham ngam// spyi gtsug bcing ba la sogs spangs pa ji ltar gyur pa de ltar spyad par bya zhes bya ba'i don to// gang yang gnas dang nye ba'i gnas la yongs su 'khyam pa la dga' bas he ru ka'i sbyor ba brjes par gyur cing de'i rnam pa tsam la nga rgyal dang ldan pa de ji ltar grub snyam pa la/ pho nya gtsang sbra dang po yin// gnyis pa zla ba yin par 'dod// zas gcig tu ni longs spyod pa// gtsang sbra gsum pa yin par bshad// ces pa'o// gtsang sbra'i phan yon bstan par bya ba'i phyir/ gtsang sbra 'di dag rab bskyangs pas// zhes bya ba la sogs pa'o// dpal 'khor lo sdom pa'i dka' 'grel rin po che'i tshogs zhes bya ba las/ spyod pa'i brtul zhugs dang / mchod pa dang / gtor ma'i cho ga'i le'u ste nyi shu rtsa bdun pa'o// // spyod pa'i brtul zhugs dang mchod pa brjod nas/ nang gi sbyin sreg bshad par bya ba'i phyir/ le'u nyi shu rtsa brgyad pa bstan par bya ste/ de nas mchod pas dag bdag nyid// ces bya ba la sogs pa la/ de nas zhes bya ba ni spyod pa'i brtul zhugs kyi 'og tu'o// gnas dang nye ba'i gnas su dpa' bo dang dpa' mo'i tshogs la mchod pas rnam par dag ba'i bdag nyid rnal 'byor bas sprul pa las byung ba'i dpa' bo rnams mchod ces bya bar sbyar ro// sprul pas na sprul pa ste 'gyed pa'o// de'i don du nges par 'byung zhing 'byin pa ste/ byung bar gyur pa'o// rnam pa gzhan du na sprul cing 'byin pa ni sprul pa ste/ phyag dang zhabs la sogs pa dang ldan pa'i dbyibs so// gzugs 'dis rdzogs pa ni sprul pa la nges par 'byung ba'o// de ltar gzugs su gyur ba'i dpa' bo mchod ces bya ba ni cho ga'o// de lta bu'i gzugs su gyur kyang mchod par gyur pa'i dpa' bo de gang zhe na/ phyogs snga ma la brten nas bshad par bya ste/ bdag nyid ces bya ba la sogs pa smos te/ dpal he ru ka'i tshul du rdzogs pa'i rnal 'byor pas pha rol gyi phyogs la mi blta bar bdag nyid kho na mchod par bya'o// ci mchod par bya ba ma yin pa mchod dam/ 'on te mchod par bya ba mchod ce na/ sangs rgyas la sogs pa kun gyis mchod// ces bya ba la/ sangs rgyas thams cad ni dpa' bo dang rnal 'byor ma de dag gi mchod pa'o// rnam par snang mdzad la sogs pas sangs rgyas gzhan rnams ni re zhig gzhag na/ dum bu phyed pa la sogs pa'i dpa' bo rnams dang rab gtum ma la sogs pa'i dpa' mo rnams kyis kyang mchod pa de'i phyir/ rnal 'byor bas mchod par bya ba kho na zhes dgongs so// mchod pa des ji ltar 'gyur snyam na/ dpa' bo kun dang rnal 'byor ma// brtan pa dag dang g.yo ba dang // zhes bya ba ni gang gis bdag nyid gcig pu mchod pa des brtan pa dang g.yo ba'i mthar thug par mdor na/ khams gsum thams cad mchod pa yin// zhes bstan to// gang gis bdag nyid gcig pu mchod pas khams gsum yang mchod ces bya ba'i rnal 'byor pa ci lta bu yin zhe na/ spun dang sdug pa lhan cig mchod// ces bya ba la/ spun ni dpa' bo nyi shu rtsa bzhi'o// sdug pa ni rnal 'byor ma sum cu rtsa bdun pa'o// de gang gis mchod pa des thams cad mchod pa yin gyi/ he ru ka'i nga rgyal tsam du gnas pas ni ma yin zhes bya ba'i don to// de dag mchod pa yin na yang gcig tu gyur pa gang du rnyed par 'gyur snyam na/ zhi ba'i 'dus pa la gnas pa'i// zhes bya ba la zhi ba ni zla ba'o// de la 'dus pa gcig tu gyur pa der bsdus nas yang dag par de'i rnam pas gnas te/ zhi ba 'dus pa la gnas pa der gcig tu rnyed par gyur zhes bya ba'i don to// zhi ba bsdus par song ba rnams rang rang gi ngo bo nyid med pa yin na mchod par byed pa dang / mchod par bya ba dang mchod pa des cir 'gyur zhe na/ de ltar bsam par bya ba ma yin te/ mchod pa'i rang bzhin de lta bu yin pa'i phyir ro// ji skad du/ dngos med go 'phang goms pa dang // lha yi gzugs ni bsgom pa yis// mnyam nyid mchod pa chen po ste// sangs rgyas thams cad rab bsgrub pa'o// zhes bya ba'o// bde bas thams cad 'grub pa ste// dka' thub kyis ni 'grub par dka'// zhes 'byung ngo // dpa' bo dang dpa' mo rnams zla bar thim par gyur na/ zla ba de nyid gang la rnyed snyam pa la/ de'i lan ring nas bshad de// ye shes der ni bstan mi bya// zhes bya ba la sogs pa smos te/ de la don ni 'di yin te// zla ba rnyed pa kho na ste// 'on kyang ye shes gang gis thob// skal ba dang ye mi ldan pa la bcom ldan 'das kyis bstan par mi bya zhes pa dag go// de ji ltar shes par 'gyur ba'i khyad par smos shig snyam na/ de'i khyad par so sor bzlas nas bshad par bya ste/ spun dang bu rnams lhan cig tu// zhes bya ba la/ spun ni rgyud 'dir bshad pa'i rnal 'byor pa'o// bu dang bu mo ni dpa' bo dang dpa' mo rnams so// de dag gi gzugs gcig ni spun dang bu rnams lhan cig go// de dang lhan cig pa ni spun dang bu rnams lhan cig ste/ spun dang bu rnams kyi gzugs dbyer med ces bya ba'i don to// bde dang sdug bsngal kun 'byung ba// zhes bya ba la/ bde ba ni mya ngan las 'das pa'o// sdug bsngal ni 'khor ba'o// de gnyis yang dag par 'byung ba ni bde ba dang sdug bsngal kun 'byung ba'o// de la ni zla ba de la'o// gal te de lta yin na de'i phyir brjod par bya ba ma yin na/ mkhas pas kyang ji ltar shes par bya zhe na/ sngags dang de bzhin phyag rgya dang // zhes bya ba la gug skyed tsam ni sngags so// de yongs su gyur pas ni mtshan ma'i phyag rgya'o// de gnyis kyang bshad par bya ba kho na'o zhes bya ba'i don to// sbyin sreg gi rgyu bstan nas/ sbyin sreg bshad par bya ba ste// dag byed zas la spyod pa ni// zhes bya ba la sogs pa smos te/ cho gas rab tu bsgrubs pa'i zla ba ni dag byed zas so// zhi ba las byung ba'am dag byed kyi zas de spyad par bya'o// de gang yin/ ji lta bu zhe na/ dag byed ces bya ba la dag byed ni dam tshig gi dus su bya ba byas pa gang la yod pa de ni dam tshig spyod pa byas pa ste sngar bshad pa'i rnal 'byor pa'o// dam tshig spyod pa la 'jug pa'i rnal 'byor pa'i sdom pa bshad par bya ste/ gsang sngags su la 'ang sbyin mi bya// zhes bya ba la sogs pa smos te/ 'dod pa'i spyod pas pho nya mo dang pho nya mo ma yin pa yang sgrub par mi 'gyur te/ de ci pho nya mo yang 'dod par mi bya'am snyam na/ pho nya ma gtogs gzhan dag la// zhes bya ba la/ bla mas bstan pa'i mtshan nyid can gyis pho nya mo thob nas de spangs shing pho nya mo gzhan la bgrod par mi bya zhes dgag pa yin no// pho nya mo kho na bsten par bya ba'i yon tan gang zhe na/ mi 'da' ba yis longs spyod bya// zhes bya ba'o// pho nya nye bar spyod pa yin na pho nya ma yin pa la mi spyod dam snyam na/ bsnyen bkur nyid ni bya ba min// zhes bya ba la sogs pa smos te/ nye bar longs spyod pa re zhig gzhan la bsnyen bkur nyid kyang bya ba min par bstan to// skyon ci yod ce na/ rigs ni dman zhing chags la gnas// zhes bya ba la/ rigs lnga ste skye ba'i gnas so// de las gzhan du skyes pa ni rigs dma' ba'o// chags pa kho na'i phyir gnas pa ni/ chags pa la gnas pa'o// rigs las skyes pa yang thar pa ster ba ci lta bu zhe na/ ma dang sring mo bu mo dang // chung ma pho nya mo nyid gnas// zhes bya ba la sogs pa smos pa la/ ma ni bla ma'i phyag rgya'o// sring mo ni lhan cig nyan pa'o// bu mo ni rang gi man ngag byin pa'o// chung ma ni bla mas byin pa'o// gal te de dag las gzhan bsten na/ de'i tshe/ nges par dngos grub zad par 'gyur// zhes bzlog nas skyon bstan to// pho nya ma yin pa spang ba dang / pho nya bsten pa re zhig gzhag na/ de'i 'og tu las dang mthun pa ji ltar bshad ce na/ mchog gi lhan cig 'gugs par byed// ces bya ba la sogs pa smos te/ 'gugs pa ni 'dren pa'o// mchog ni rnal 'byor pa'o// lhan cig ni cig car du'o// des cir 'gyur zhe na/ de ltar rdzas ni rnams nges yin// zhes bya ba la/ de ltar rdzas dang rdzas ma yin pa nges par rtogs pa yin zhes bya ba'i don to// sbyin sreg bsgrub pa'i rgyu'i dam tshig gzhan bstan par bya ba'i phyir/ rnal 'byor ba rtag g.yon nas spyod// ces bya ba la sogs pa la smos so// sbyin sreg gang gis bya zhe na/ ba lang sha dang rta yi sha / zhes bya ba la sogs pa la/ lus dang ngag dang yid rdo rje ste/ ba lang dang rta dang khyi'o// de dag gi dmigs pa ni ba lang dang rta dang khyi sha'o// de ci lta bu zhe na/ sna tshogs zhes bya ba ni dmar po dang / nag po dang / dkar pos sbyin sreg bya'o// ci ltar zhe na/ dkyil 'khor gru gsum dag tu bya// zhes bya ba la/ de dag la cha kho na gru gsum gyi dkyil 'khor te/ de'i dmigs pa gzhan yin zhing zur gsum ni phyogs gsum ste/ skye gnas dang snying ga dang mgrin pa'o// de dag gi 'khor lo ni zur gsum gyi dkyil 'khor der sbyin sreg bya'o// mngon spyod kyi dgos pa bstan par bya ba'i phyir/ sangs rgyas dag kyang nges par 'jig // ces bya ba la sogs pa la/ sangs rgyas ni nyon mongs pa lnga ste/ rigs pa la brten pa gcig gi mtha' can du byas so/ sangs rgyas kyang nges bar 'jig na de'i rjes su song ba rtog pa gzhan dag smos kyang ci dgos zhes bya ba'i don to// dkyil 'khor de ji lta bu zhe na/ sngags dang phyag rgya zhi bar ldan// zhes bya ba la sogs pa la sngags dang phyag rgya rnams kyis zhi ba ni rab tu zhi ba gang la yod pa de ni sngags dang phyag rgyas rab tu zhi ba'o// dkyil 'khor gyi dbye ba yang gnyis te/ de la re zhig sbyin sreg gi thab khung bshad zin to// dam tshig dang ldan pa'i rnal 'byor pa rnams kyi yang spyod pa bstan par bya ba'i phyir/ dpa' bo rnams kyi zas de bzhin// zhes bya ba la sogs pa smos te/ ci ltar gsang sngags dang phyag rgya dang zhi ba dang ldan pa'i dkyil 'khor yin pa de ltar zas nye bar longs spyod pa de yin zhes bstan to// sbyin sreg gi spyod pa'i rgyud gzhan gyi rnal 'byor pa dag gi spyod yul ma yin zhes bstan par bya ba'i phyir/ shrI he ru ka'i sprul pa zhes bya ba la sogs pa la/ dpal he ru ka'i rnal 'byor pa'i nye bar spyod pa'o// nyer spyod bstan bcos kun rnams mchog // ces bya ba la/ rgyud gzhan gyi mtshan nyid dang mi 'dra ba'i don to// nye bar spyod pa'i dgos pa bshad par bya ba'i phyir/ las rnams thams cad bsrung bar 'gyur// zhes bya ba la sogs pa smos so// yi ge gcig pu ni mchog go// yang na yi ge thams cad kyi ngo bo de'i cho ga ni yi ge gcig gi cho ga'o// dpal 'khor lo sdom pa'i dka' 'grel rin po che'i tshogs zhes bya ba las/ nang gi sbyin sreg dang yi ge gcig pu'i cho ga'i le'u ste nyi shu rtsa brgyad pa'o// // nang gi sbyin sreg brjod nas/ pho nya'i mtshan nyid bstan par bya ba'i phyir/ le'u nyi shu rtsa dgu pa bshad par bya ste/ de nas gzhan yang bstan pa ni// zhes bya ba la sogs pa smos te/ le'u bcu bdun pa las bshad pa'i pho nya mo'i mtshan nyid bstan pa las/ gzhan bstan cing gsungs pa'o// pho nya'i mtshan nyid shes par bya ba dang / mkha' 'gro ma'i mtshan ma shes par bya ba'i phyir/ mtshan ma de the tshom med par bya bar gsungs so// gang gis yang dag shes 'gyur ba// zhes bya ba la sogs pa smos te/ mtshan nyid gang gis the tshom med par rnal 'byor pas rnal 'byor ma rnams dam tshig dang ldan par shes par 'gyur ba'i mtshan nyid de bshad par bya zhes bya ba'i don to// gal te da lta yin na legs te/ de ji ltar bstan par bya snyam na/ spun dang yang na pha dang ni// bdag po nyid du skad cig mthong // zhes bya ba la sogs pa smos te/ 'jig rten pa'i spyod pa la shin tu zhen cing bdag po ltar nye bar longs spyad pa dang / spun dang pha dang 'dra bar blta// zhes bya ba'i don to// de lta bu'i bsam pa can yin na yang ci ltar mtshon par bya zhe na/ lce sbom zhes bya ba la sogs pa smas pa'o// de ltar gyur pa'i pho nya mo rnams ci'i phyir nye bar bsten snyam na/ dngos grub kun gyi thun mong du// zhes bya ba la sogs pa smos te/ dam tshig spyad pa dang rjes su mthun pa'i dngos grub thams cad kyi thun mong ngo // dngos grub de dag gi phyag rgya de dag yin gyi/ gong du bshad pa'i mchog gi dngos grub kyi ni ma yin no zhes dgongs so// de bzhin du bshad pa'i rgyud las kyang dngos grub kyi dbye bas mang du bshad de/ 'di lta ste/ gnag dang dkar dang ljang ba ste// de dag rim pas bsgrub par bya// zhes bya ba la sogs pa smos te/ de la nag po dang dkar po dang ljang gu zhes bya ba ni kha dog gi sgo nas so// rnam pa gsum po de la re re yang bzhi bzhir gnas so// rtsub pa dang 'jam pa dang skra bzangs dang brtan pa zhes bya ba'o// de la ba'i lce dang bong bu'i rtags can ni rtsub pa'o// pad+ma'i 'dab ma reg pa dang 'dra ba ni 'jam pa'o// stobs dang ldan pa ni skra bzangs ma'o// dung dang chu skyes 'dra ba'i mtshan ma ni brtan pa'o// dbyibs brtag pa ni ring ba dang thung ba dang bar ma dang gsum ste/ de la sbom pa'i chu skyes dang chu 'dzin gyi gdong can ni thung ba'o// gdong dang lag pa dang rkang pa ring zhing sha'i dri can gyi rdul 'dzag pa ni ring ba'o// zla ba'i gdong can kha dog ljang ba ni pad+ma'i dri dang ldan pa'i rdul can dang / ri dgas skrag pa'i lte ba can dang / ri dgas kyi mgrin pa dang / ri dgas kyi rgyal po ltar rked pa phra ba ni bar ma ste pad+ma can zhes kyang bya'o// de dag la sogs pa'i mtshan nyid ni/ mang po ldan pa'i pho nya mo// dang po nad las grol ba yin// gnyis pa dam tshig don zhes bya// gsum pa dngos grub grub phyir ro// zhes 'byung ngo // rtag tu dran pa yang dag ldan// zhes bya ba la/ rtag pa ni dga' ba rmad du byung ba'i tshe pho nya mo la rnal 'byor ma dang mkha' 'gro ma'i sgra brjod pa ni dran pa dang ldan no// gang gis dran pas rnal 'byor ma de dag pho nya mor sbyor ba de gang du zhe na/ mkha' 'gro ma mchog nyi shu bzhi// zhes bya ba la sogs pa smos so// rtsa sum cu rtsa gnyis kho na rnal 'byor ma yin na/ de ci'i phyir mkha' 'gro ma nyi shu rtsa bzhi yin zhes rgol ba'i lan rgyud gzhan dag las bshad par bya ste/ rtsa ni sum cu rtsa gnyis bshad// de rnams kyi ni mchog gi mchog // lha mo bcu gnyis phrag gnyis te// dbyangs kyi rjes 'gro'i mtshan nyid can// yar dang mar ngo'i dbye ba yis// nyi shu rtsa bzhir yang dag gsungs// zhes bya ba 'byung ngo // nus pa bskyed par bya ba'i phyir// rtsa ba'i sngags ni rtag tu bzla// zhes bya ba la/ dpa' bo dang dpa' mo nyi shu rtsa bzhi las gzhan ma yin pa'i sngags bzla bar bya zhes bstan to// 'di kho na bzla'i gzhan dag mi bzla'am snyam na/ gang phyir 'di las sngags kun skyes// zhes bya ba la sogs pa smos te/ gang gis bzla zhe na/ sngags dang phyag rgya yang dag ldan// zhes bya ba la sogs pa smos te/ sngags ni rang gi sa bon no// phyag rgya ni rang gi mtshan ma'o// gang gi phyir yang dag par bsdus shing gcig gi ngo bor byas nas/ byin gyi rlabs bskyed pa de ni yang dag par ldan pa ni sngags dang phyag rgya yang dag ldan no// yang na gtsang zhing dag pa'i rdo rje 'dzin pa'i rgyu mthun pa ni/ sngags dang phyag rgya yang dag ldan// zhes bstan to// de lta bu'i sgrub pa po de dngos grub kyi snod yin gyi/ gzhan dag ni dngos grub kyi snod ma yin zhes bstan to// dpal 'khor lo sdom pa'i dka' 'grel rin po che'i tshogs zhes bya ba las/ pho nya mo'i mtshan nyid dang / nus pa'i gnas skabs kyi cho ga'i le'u ste nyi shu rtsa dgu pa'o// // nus pa'i gnas skabs brjod nas/ zhal bzhi pa'i sngags btu bar bya ba'i phyir/ le'u sum cu pa bshad par bya ste/ de nas gzhan yang bshad bya ba// shin tu rnyed dka'i bkod pa ste// zhes bya ba la sogs pa smos so// de nas zhes bya ba ni 'das ma thag pa'i le'u las so// gzhan yang zhes bya ba ni le'u lnga pa las rtsa ba'i sngags rnams cha dang bral bar gsungs la/ da ni cha dang bcas pa bkod par bya'o// bkod pa ni yi ge dang phyi mo bkram pa'o// rnyed par dka' ba rgyud gzhan gyi slob dpon gyis rtogs par dka' ba'o// bkod pa'i khyad par bstan par bya ba'i phyir/ gang gis shes pa tsam gyis zhes bya ba la sogs pa la/ bkod pa shes pa tsam gyis sngags yongs su shes pa'i dngos grub sgrub pa pos rab tu 'grub par 'gyur ro// gal te de lta yin na bkod pa de gang du bya zhe na/ sa phyogs mnyam zhing yid 'ong bar// zhes bya ba la sogs ba'o// bdag nyid bya ba kun byas nas// zhes bya ba la/ kun ni ma lus pa ste phung po dang khams dang skye mched byin gyis brlabs pa'i lha mo bcu bdun dang / go cha gnyis dang sku gsung thugs kyi lha mo gsum dang / dpa' bo nyi shu rtsa bzhi dang / rnal 'byor ma dang bcas pas dgu bcu rtsa gnyis kyi lha'i 'khor lo ste/ de ltar dang mi ldan pa'i bdag nyid cha dang bcas par byas nas zhes pa ni lha mo'i 'khor lo de gnas na ci lta ba bzhin du bdag nyid bcug nas mdor bsdus na/ rdo rje phag mo dang dpa' bo gcig pur bde mchog nyid gyur zhes bya ba'i don to// cha dang yang bcas byas nas zhes bya ba der yang gi don ni bsdus pa'i don to// cha dang lhan cig byung bas na cha bcas te yi ge sum cu rtsa bzhi de dag gis/ bdag nyid gcig pu cha dang bcas par bya// zhes bya ba'i don to// phyogs bcing ba ni byas nas su// zhes bya ba la/ rdo rje sa gzhi dang / ra ba dang / dra ba dang / bla re dang / mda'i dra ba dang / me'i 'od rnams dgod par bya'o// de ltar phyogs bcing ba la sogs pa byas nas/ ji ltar dgod par bya snyam na// de nas rdza rnga bcing byas te// zhes bya ba la sogs pa smos te/ de nas zhes bya ba ni/ phyogs bcing ba'i 'og tu rdza rnga bcing ba byas nas dgod par bya'o// rdza rnga'i bcing ba ni re'u mig tu yi ge phyi mo 'khrul par dgod pa de yang re'u mig sum cu rtsa gnyis blangs nas btu ba'i go rims kyis re khA brgyad kyis 'gyur gyi dgus ni ma yin no// de 'di mnyam pa'i cha gang la yod pa de ni cha mnyam pa ste/ de byas nas zhes khas blang bar bya'o// thub pa'i re'u mig sum cu rtsa gnyis ma gtogs par/ re khA dag ni kun du zlum// zhes bya bar kha cig rab tu dgod do// rtsa bar ni rdza rnga'i bcing ba byas nas phyi mo'i yi ge tsam rab tu dgod par bya'o// de nas rtsa ba la brten nas rdza rnga bcing ba re khA brgyad kyis dgod par bya'o// yi ge ni ka la sogs pa sum cu rtsa bzhi dang / phyi mo ni a la sogs pa bcu drug pa de dag rdza rnga bcing ba la slob dpon gyis dgod par bya'o// slob dpon de ci lta bu zhe na/ shin tu mnyam par gzhag ste btu// zhes bya ba la/ dad pa dang / rigs dang / yongs su shes pa dang / brtan pa la sogs pa dang ldan pa'o// der gnas dpa' bo btu bar bya// zhes bya ba la/ rdza rnga la gnas pa'i sngags kyi bdag nyid bcom ldan 'das dpa' bo bde mchog btu bar bya'o// ji ltar btu bar bya zhe na// rim dang rim las bzlog pa yis// zhes bya ba la sogs pa ste/ ji ltar bstan pa las grags pa'i dbyangs dang gsal byed btu bar bya'o zhes bya ba'i don to// gang las btu bar bya zhe na/ de lta'i grangs su gyur pa las// zhes bya ba la sogs pa la/ dbyangs dang gsal byed rnams kyi grangs ni de'i grangs so// de'i grangs kyi nang du chud pa gang yin pa de la de skad ces bya ste/ de'i phyir grangs de'i nang du chud pa las btu bar bya zhes bya'o// de ji ltar btu snyam na/ thub pa'i re mig sum cu rtsa gnyis pa blang zhes bya ba la sogs pa ste/ thub pa ni ka la sogs pa'o// de'i sum cu rtsa gnyis pa'i re'u mig la gnas pa'i yi ge sa'o// lnga pas dbye zhes bya ba ni gnas ji lta ba'i dbyangs kyi yi ge u sbyar bar bya'o// brgya'i phyed phyed ces bya ba ni nyi shu rtsa lnga pa ste yi ge ma'o// de bzhin du nyi shu rtsa bzhi bas phye ba zhes bya ba ni thub pa de nyid kyi nyi shu rtsa bzhi pa yi ge b+ha des dbye ba ste ldan pa'o// sum cu rtsa drug pa blangs zhes bya ba ni sum cu rtsa drug pa ste yi ge na'o// re'u mig gsum pas rnam par dbye// zhes bya ba ni/ re'u mig gsum pa ni yi ge i dang yang dag par ldan pa'o// sum cu rtsa gnyis pa blang zhes bya ba ni yi ge sa'o// lnga pas dbye ba zhes bya ba ni yi ge u dang yang dag par ldan pa'o// de nas nyi shu lnga pa gzung // zhes bya ba ni yi ge ma'o// nyi shu rtsa bzhi pa dang sbyar// zhes bya ba ni nyi shu rtsa bzhi pa ni yi ge b+ha ste de dang ldan pa'o// sum cu rtsa gsum yang dag blang // zhes bya ba la/ sum cu rtsa gsum pa ni yi ge ha'o// re'u mig bco lngas yang dag mchod// ces bya bar ni yi ge aM dang ldan pa'o// lnga pa dag dang yang dag bcas// zhes bya ba la/ yi ge us brgyan pa'o// dang po'i tshig ni yang dag gsung // zhes bya ba la/ dang po'i tshig ni yi ge btu ba'o// yi ge bcu dgu pa blang zhes bya ba ni yi ge ga'o// me'i bu ni ra ste de dang ldan pa'o// re'u mig gsum par phye zhes bya ba ni yi ge i dang ldan pa'o// ya tshan brgyad pa'i sa bon zhes bya ba la/ ya tshan brgyad ni yi ge ha'o// re'u mig sum cu rtsa drug pa ni yi ge na dang yang dag par ldan pa'o// slar yang yi ge de dag nyid ces bya ba ni tshig 'di nyid lan gnyis brjod par bya ba'o// de nas rang 'byung blangs nas ni// zhes bya ba la/ rang 'byung ni yi ge ha'o// lnga pas dbye ba ni yi ge u dang ldan pa'o// thig les spyi bo rnam par brgyan// zhes bya ba ni/ rjes su dbyangs dang ldan par bya// zhes tshig gnyis pa btu bar bya'o// re mig bcu dgu pa nyid la// zhes bya ba la/ bcu dgu pa ni yi ge ga'o// nyi shu rtsa bdun pa yis phye// zhes bya ba ni ra dang ldan par bya'o// gsum pa dang ni yang dag ldan// zhes bya ba ni yi ge i dang ldan par bya'o// sum cu rtsa gsum legs blangs te// zhes bya ba ni sum cu rtsa gsum pa ni ha'o// re'u mig gnyis pa ni dbyangs kyi yi ge gnyis dang ldan pa'o// yi ge nyi shu pa dang ldan// zhes bya ba la nyi shu pa ni na dang ldan pa'o// re'u mig nyi shu rtsa gcig pa zhes bya ba ni yi ge pa'o// de bzhin nyi shu drug pa ni yi ge ya'o// tshig ni lan gnyis goms pa nyid// ces bya ba ni/ tshig 'di yang rnam pa gnyis su dgod par bya'o// go rims bstan nas/ da ni rim pa bzlog pa bstan par bya ba'i phyir/ de nas go rims bzlog pas gzung // zhes bya ba la sogs pa smos te/ re'u mig dang po ni yi ge ha'o// bzhi pa'i mtha' dang yang dag ldan// zhes bya ba ni yi ge u dang ldan pa'o// bco lnga pas mchod pa ni yi ge aM dang ldan pa zhes tshig gsum pa btu ba'o// re'u mig gnyis pa'i sa bon zhes bya ba ni dbyangs yig gnyis pa'o// sum cu rtsa drug ba ni yi ge na'o// de bzhin du nyi shu rtsa drug pa ni yi ge ya'o// sum cu rtsa gsum yang dag blang // zhes bya ba la/ sum cu rtsa gsum pa ni yi ge ha'o// re'u mig bcu gsum pa yis mchod// ces bya ba ni yi ge o dang ldan pa'o// re'u mig bcu pa nyid ces bya ba ni go bzlog ba'i phyir yi ge b+ha'o// bcu dgu pa zhes bya ba ni yi ge ga'o// nyi shu gsum pa nyid ces bya ba ni yi ge pa'o// re'u mig gnyis dang yang dag ldan// zhes bya ba ni/ dbyangs yig gnyis pa dang yang dag ldan pa'o// thig les spyi bor brgyan pa ni// rjes su dbyangs dang ldan pa'o// de nas chu yi sa bon gzung // zhes bya ba la/ chu'i sa bon ni yi ge wa'o// brgyad pa'i mtha' zhes bya ba ni yi ge dza'o// me'i bus dbye ba ni yi ge ra dang ldan pa'o// hUM hUM phaT kyis mtha' sbyar ba// zhes bya ba ni mthar hUM hUM dang phaT sbyar ba'o// tshig bzhi'i bdag nyid kyi sngags 'di khams gsum las rgyal ba'i ngang tshul dang ldan pa'i phyir/ 'jig rten gsum las rnam par rgyal ba'o// oM ni kun las gsal byed yin// zhes bya ba la/ dang po'i yi ge oM gyis gsal bar gyis shig // yi ge hUM dang phaT kyi tshig gi khyad par gang la yod pa de la de skad ces bya'o// sngags 'di gang gis yin zhe na/ rig pa'i rgyal po 'khor los sgyur// zhes bya ba la sogs pa smos te/ rig pa ni sku yin te/ de'i gzi brjid dang ldan pas na rig pa'i rgyal po'o// 'khor lo ni lnga ste/ sku dang gsung dang thugs dang dam tshig dang ye shes kyi 'khor lo ste/ lnga po de'i dbus na gnas pa'i ngang tshul gang la yod pa de ni 'khor los sgyur ba'o// rig pa'i rgyal po 'khor los sgyur ba'i rdo rje hUM mdzad de'i sngags 'di yin zhes bya ba'i don to// 'dir ma bstan pa'i bdag nyid bcom ldan 'das nyid rdo rje hUM mdzad du ji ltar shes par bya zhe na/ de la bshad pa'i rgyud las/ nam mkha'i khams su yid 'ong bar// pad+ma'i lte ba'i dbus gnas par// gdug pa thams cad gnon byed pa'i// rdo rje hUM mdzad bsgom par bya// phyag ni bcu drug yang dag ldan// zhal ni brgyad po rnam par 'jigs// mche ba gtsigs shing drag po'i zhal// thod pa'i phreng bar yang dag ldan// yan lag rgyan rnams kun gyis brgyan// sangs rgyas lnga yi spyi gtsug can// dmar po spyan gsum nyid dang ni// phyag rgya drug gis rnam par mdzes// g.yas brkyang zhabs kyis skal ldan mgo / skal ldan ma yi nu ma gnon// mgo yi chun 'phyang sku lus drag // thod phreng sku regs 'ching mdzad cing // phyag gnyis rdo rje dril bu 'dzin// khams gsum rnam rgyal zhes bya'o// dpral ba dang ni snying ga nyid// phyag rgya 'di yis bgegs 'joms pa// mdzub mo lcags kyu bcings pa ni// khams gsum rnam rgyal zhes bshad do// thod pa khri yi yan lag dang // de bzhin ral gri lcags kyu 'dzin// zhags pa sdigs mdzub 'khor lo dang // rin chen tho ba dag kyang 'dzin// rtse gsum mgo bo cang te'u dang // mi yi lpags rlon steng du 'dzin// stag gi pags pa'i gos gyon cing // rang 'od rig pa'i bde thob pa// sngo dang ser dang de bzhin dmar// ljang gu g.yon pa'i zhal dge ba// dkar dang sngo dang de bzhin ser// steng gi zhal ni dmar por gsungs// khro bo bzhi dang yang dag ldan// zhes bya bar gsungs so// de la khro bo bzhi bshad par bya ste/ 'dod pa'i rgyal po dbyig sngon dang // stobs po che dang mi g.yo mgon// gsum ni dkar dang ljang dang dmar// bzhi pa de bzhin sngon dmar ro// mche ba gtsigs shing zhal drag po// thod pa'i phreng bas g.yas brkyang bas// bdud bzhi gnon pa mi'i rus rgyan gyis 'jigs su rung ba/ 'od zer 'phro ba'i 'bar bas 'khrug par rang gi 'od kyi rig pas 'khyud cing // khro bo'i lta bas blta ba/ phyag drug dang ldan zhing phyag gnyis kyis rnam par rgyal ba'i phyag rgya dpral bar bcings pas 'brel ba/ phyag lhag ma bzhi po go rims bzhin du tho ba dang / dbyig pa dang / rtse gsum dang / ral gri dang / dril bu dang / thod pa dang / rdo rje dang / sdigs mdzub mdzad cing stag gi pags pa bsnams pa/ spyan gsum drag po'i gzugs can de ltar khro bo bzhi yongs su rdzogs pa'o// rdo rje hUM mdzad kyi rnal 'byor pas las thams cad byed pa yin gyis/ sngags tsam gyis ni ma yin no zhes bya ba'i don to// gzugs ni brgyad po yang dag ldan// zhes bya ba la/ gzugs brgyad ni gshin rje sreg ma la sogs pa nas/ gshin rje 'joms ma'i mthar thug pa dam tshig 'khor lor gnas pa'i pho nya mor bstan to// de rnams dang ldan pa ni gzugs brgyad dang ldan pa'o// 'khor dang bcas pa'i bcom ldan 'das bshad pa ni re zhig bzhag na/ sngags kyang ci'i phyir bstan zhe na/ de yi dkyil 'khor bsrung ba'i phyir// zhes bya ba la sogs pa la/ dpal dang ldan pa rdo rje hUM mdzad de'i dkyil 'khor dang / khyad par du sems can thams cad la yang bsrung ba'i phyir zhes dgongs pa dang ldan pa'i sngags bshad pa kho na rigs pa yin no// dpal 'khor lo sdom pa'i dka' 'grel rin po che'i tshogs zhes bya ba las/ rdza rnga bcing pa'i sngags btu ba'i cho ga'i le'u ste sum cu pa'o// // sngags btu ba bshad nas/ de'i 'og tu sngags kyi bsgrub pa dgos pa bstan par bya ba'i phyir/ le'u sum cu rtsa gcig pa brjod par bya ste/ de nas sha chen dag gis kun// zhes bya ba la sogs pa la/ btus ma thag pa'i zhal bzhi pa'i sngags dang ldan pa'i sha chen gyi sbyin sreg dang / gtor ma dang / dam tshig can gyi zas sam/ dkon mchog gsum la gnod par byed pa rnams 'jig cing 'joms par byed pa'o// rdo rje skyes zhes bya ba ni rdo rje sa 'og la sogs pa las 'byung ba zhes bya ba'i don to// ci gdon mi za bar grub pa ma zhe na/ 'di ni gdug pa can thams cad kyi zhes bya ba la sogs pa smos te/ sha de dag dang sngags kyis 'jig par byed cing 'joms par byed pa'o// ji ltar rdo rje las skyes pa// de bzhin du 'di yang shes par bya'o// 'di dag kyang dkon par 'gyur zhe na/ de'i tshe dgra bo rnams la ci tshar gcod par mi bya'am zhe na/ de bzhin khyi dang phag gi sha / zhes bya ba la sogs pa la/ sha chen po ji lta ba bzhin du de bzhin du khyi dang phag la sogs pa'i sha skye bo thams cad rnyed par sla bar gyur pas las thams cad byed pa zhes bstan to// ma lus lus pa med grub cing // zhes bya ba la/ ma lus pa ni dngos grub chen po brgyad do// lus pa med pa ni thams cad do// de dag gis 'dus pa ni ma lus lus pa med par 'grub par 'gyur ro// rgyal srid thams cad ni zhes bya ba ni phyogs skyong ba ste/ de dag gi bdag po nyid ni rgyal srid thams cad do// de lta bu'i phan yon dang ldan pa'i gtor ma dang sbyin sreg bya ba yin na/ de'i byed pa po ni gang yin zhe na/ zhes ring du song zhing bcom ldan 'das de nyid khams gsum rnam par rgyal ba'i phyag rgya 'dzin pa/ dpal rdo rje hUM mdzad bstan par bya ba'i phyir/ dpa' bo thod pa'i phreng ba can// zhes bya ba la sogs pa smos so// kye ma shin tu smod par byed pa'i thod pa mi gtsang zhing gtsang ma rnams kyis reg tu mi 'dod pa de'i phreng ba can gyi rdo rje hUM mdzad kyi rnam pa des ci zhig bya zhes rgol ba la/ lan bstan par bya ba'i phyir/ dung dang nya phyis mu tig ces bya ba la sogs pa smos pa la/ dung la sogs pa ni mu tig dang ldan pa'i srog chags las byung ba de yang gtsang zhing dag par byed pa de yang zhes 'dod pa yin na/ 'on kyang chos kyi ye shes lus can// zhes bya ba la sogs pa la/ chos ni byang chub kyi phyogs kyi chos sum cu rtsa bdun la sogs pa'o// de nyid ye shes las gzhan ma yin pa'i phyir/ ye shes de'i lus gang la yod pa de dag ni chos kyi ye shes lus te dpa' bo rnams so// chos kyi ye shes lus can dpa' bo de dag dang / 'khor los sgyur ba'i dpa' mo rnams kyi thod pa srog chags las mi 'byung zhing // rnam par snang mdzad gsang sngags rnam par dag pa smod par bya ba ma yin pa rang bzhin gyis rnam par dag pa'i phyir/ gang gis smod de mi smod ces bya ba'i don to// de bas na dag par byed pa yin pa'i phyir// thod pa'i phreng ba can bsgom par bya zhes bstan to// de gang zhe na/ dpa' bo zhes bya ba la sogs pa la/ pul+lI ra mA la sogs pa'i gnas nyi shu rtsa bzhir khyad par du 'gro bas na dpa' bo ste thod pa'i dum bu la sogs pa de dag la 'gro bas na dpa' bo ste/ bcom ldan 'das dpal bde mchog go// de ci lta bu zhe na/ zla ba phyed pas dbu la brgyan// zhes bya'o// zla ba ni rgyan yin na/ ci'i phyir phyed yin la rgyas pa ma yin zhe na/ dpa' bo rnams kyi zhes bya ba la sogs pa smos pa la/ dpa' bo rnams dang dam tshig so sor yin pa'i phyir/ dpa' bo dag gi zla ba rgyas pa'i rgyan zhes bya ba yin gyi/ bcom ldan 'das la de ma bstan to// zla ba phyed pa de ci lta bu zhe na/ dpa' bo skyes pa las zhes bya ba ni dpa' bo rnams gang las skyes pa de ni dpa' bo skyes te/ yar gyi ngo bzhin de bzhin g.yon pa'i logs su gnas pa cha bcu drug gnyis pa'i tshogs kyi rang bzhin no// de ltar gyur pa'i dpa' bo 'khor los sgyur ba ci zhig byed ce na/ brda ni lnga po bstan pa dang // zhes bya ba la sogs pa la/ dpa' bo dang dpa' mo rnams kyis mchod pa ni brda'o// de yang sor mo lnga yin pa'i phyir/ so so'i skye bo rmongs par bya ba'i don du brda lnga bstan par bya'o zhes pa'i don to// gang gis she na/ sgrub pa po yi lag g.yon gyis// zhes bya ba ni/ g.yas brkyang ba las gzhan pa ni lag g.yon no// sgrub pa po ni phyag rgya'i dngos grub sgrub par byed pa'o// de ltar brda bstan pa yin na/ g.yon pa kho nas yin gyi/ g.yas pas ma yin zhes nges pa gang zhe na/ 'di ni dpa' bo'i gnas yin te// zhes bya ba ni/ gang gi phyir g.yon pa bshad pa'i rim pas dpa' bo rnams kyi gnas yin pa de'i phyir/ g.yon pa kho nas nges bar 'byed de/ de bas na dpa' bo'i gnas lag pa g.yon pa kho na las brda 'byung ngo // g.yon yang de'i bde ba bstan par bya ba'i phyir/ 'gro kun g.yon las byung ba yin// zhes bya ba la sogs pa smos so// bshad pa'i rim pas g.yon pa de re zhig bzhag nas brda ji ltar bstan zhe na/ rdo rje sems dpa' mthe bor bzhugs// zhes bya ba la sogs pa smos pa la/ rdo rje sems dpa' dang / rnam par snang mdzad dang / snang ba mtha' yas dang / mi bskyod pa dang rin chen 'byung ldan zhes bya ba dpa' bo lnga dang / khyab par byed par don yod grub pa dang / drug brjod cing go rims su mthe bo la sogs pa brda' lnga bstan par bya'o// brda bstan nas bza' ba'i dam tshig bstan par bya ba'i phyir/ lag mthil shrI he ru ka / zhes bya ba la sogs pa smos pa la/ lag mthil ni lag pa'i dkyil du'o// bza' ba'i dus su dgod par bya'o// mi 'da' ba'i rnam par dag pa bstan par bya ba'i phyir/ sa ni spyan zhes bya bar bshad// ces bya ba la sogs pa smos so// zas kyi mthar gshegs su gsol ba bstan par bya ba'i phyir/ mkhas pas rgyab tu gshegs su gsol// zhes bya ba la sogs pa smos so// de dag ci'i phyir gsal por ma bstan zhe na/ gsang ba 'di ni mi bstan zhes bya ba la sogs pa smos so// dpal 'khor lo sdom pa'i dka' 'grel rin po che'i tshogs zhes bya ba las/ bza' ba dang / sbyin sreg dang / gtor ma'i bya ba lag pa'i brda'i cho ga'i le'u ste sum cu rtsa gcig pa'o// // sbyin sreg dang gtor ma dang brda la sogs pa bstan nas/ bza' ba dang bca' ba la sogs pa dang / ro langs sgrub pa brjod par bya ba'i phyir/ le'u sum cu rtsa gnyis pa gsungs te/ de nas gzhan yang bshad bya ba// bza' ba bca' ba'i 'dus pa ste// zhes bya ba la sogs pa smos te/ bza' bas ni bza' pa ste/ dngos grub kyi yan lag tu gyur pa'i phyugs rnams so// bza' ba dang bca' ba de dag gis bsdus pa ni nye bar bsdus pa ste/ bza' ba dang bca' ba'i bsdus pa'o// de ci lta bu zhe na/ yang dag cho ga gang gis shes// zhes bya ba la sogs pa smos pa la/ bshad par gyur pa'i 'jigs byed kyi yan lag tu gyur pa'i bdag nyid bya'o// dpa' bo lnga dang mi 'gal ba'i phyugs lnga'am/ mi 'gal ba'i rta la sogs pa la 'tshe ba ma byas pas bsdus pa'o// de rnams bdud rtsir bya ba'i yang dag pa'i cho gas gang du bsgrubs pa de ni bza' ba dang bca' ba'i bsdus pa yang dag pa'i cho ga des myur du dngos grub ni goms pa las thams cad 'grub par 'gyur ro// de 'dir bcom ldan 'das kyis gsungs so zhes bya ba'i don to// phyugs rnams dgug pa nyid dang ni// zhes bya ba ni/ phyugs rnams nye bar bsdus pa sgrub pa pos sngar bshad pa'i rim pa ste/ nyi shu rtsa dgu pa'i le'u las bshad pa'i drag po'i rim pa bsgrub pa'o// sgrub pa po'i bza' ba dang bca' ba'i rim pa gang zhe na/ de bzhin phyugs ni lnga yin te// zhes bya ba la sogs pa smos so// ci ltar sor mo'i ngos la rta mgrin dang sdud par byed pa dang drug ste/ brda lngar bstan pa de bzhin du yang phyugs lnga bstan pa yin te/ phyugs kyi ming ni bong bu dang / mi dang / rus sbal dang / rnga mo dang / wa dang / ce spyang la sogs pa des byed pa'i tshig med par bstan to// de bas na rta la sogs kyis zhes bya ba ni/ rta la sogs pa'i ming gi sgo nas bstan pa'o// ji lta bu zhe na/ dngos grub kyi yan lag ni dngos grub kyi rgyu'o// ci gang rung rung gi za bas dngos grub kyi yan lag tu 'gyur ram zhe na/ dngos grub bsgrub pa'i dkyil 'khor du// zhes bya ba la sogs pa smos te/ zhi ba dang rgyas pa las gzhan ma yin pa'i phyir 'jigs byed chen po'i dkyil 'khor bri ba'i dus su dam tshig gi phyir bza' ba bstan to// de nyid bshad pa/ dngos grub bsgrub pa'i dkyil 'khor du// zhes bya ba ni/ phyag rgya chen po bsgrub pa'i dkyil 'khor du'o// phyugs lnga po ni nyon mongs pa lnga ste/ sangs rgyas lnga rdo rje sems dpa' dang drug ste/ de dag dang ldan pa'i sems ni rta la sogs pa de dag rang bzhin med par dngos su bya ba ni bza' pa'o// bong bu la sogs pa phyugs yin na/ ci'i phyir mi phyugs su 'gyur zhe na/ rigs rnams la ni rigs can phyugs// zhes bya ba la sogs pa la/ bram ze dang / rgyal rigs dang / rje'u rigs dang / dmangs rigs dang / rigs bzhi ste/ de dag gi rigs sam yon tan la btags pas phyugs zhes brjod do// ji ltar rnyed pa'i phyugs bstan par bya ba'i phyir/ rkang bzhi pa ni glang por bshad// ces bya ba la sogs pa smos so// lha rnams las ni gdong mgul ma// zhes bya ba ni ba'o// dkyil 'khor ma gtogs par bza' ba dang / sbyin sreg dang / gtor ma rnams kyis dngos grub bsgrub par bya ba'i phyir/ bya rog ce spyang zhes bya ba la sogs pa smos so// rol byed ma bsgrubs pa'i sbyin sreg bstan par bya ba'i phyir/ kr-iSh+Na shwa yi 'o ma yis// zhes bya ba la sogs pa la/ khyi mo nag mo'i 'o ma dang // mar gyi ngo'i tshes brgyad dang bcu bzhi las gzhan pa'i nyin zhag la/ 'bras dang bcas pa'i ma sha'i thug pa mis bsad pa'i ro'i khar ni ye shes kyi me la zhal bzhi pa'i sngags kyis rtog pa med pas sbyin sreg brgya rtsa brgyad bya'o// de nas ro de langs nas ni// zhes bya ba ni go sla'o// nges par ci 'gyur zhe na/ steng dang 'og gi pho nya 'grub// ces bya ba la sogs pa la/ 'og ni sa spyod do// steng ni mkha' spyod do// bar ma ni sa steng gnas pa de dag 'khor lo rnam pa gsum gyi rnal 'byor ma 'grub ces nges par bstan to// des ni 'khor los sgyur ba yang goms pa ci'i phyir mi 'grub ste/ 'grub pa kho na zhes bstan to// dkyil 'khor de gang yin pa dang / ji ltar 'gyur na chos kyi brda he ru ka nges par 'byung ba'i dkyil 'khor de nyid so sor bstan par bya ba'i phyir/ lci ba'i thal ba nyid dag dang // lhag ma bskam po rtsa ba gsum// zhes bya ba la sogs pa la/ lci ba'i thal ba ni rdo rje bzhi bsgoms pa'i 'og tu rlung gi dkyil 'khor ro// skam po rtsa ba gsum zhes bya ba ni/ me dang chu dang dbang chen gyi dkyil 'khor ro// rim pa 'di yang mngon par rtogs pa las gsal bar shes par bya'o// re zhig dkyil 'khor gzhan na/ dkyil 'khor gyi gtso bo de gang yin snyam pa la/ sngar bshad pa bstan par bya ba'i phyir/ phyag bzhi pa zhes bya ba la sogs pa smos te/ dkyil 'khor der bcom ldan 'das dang 'dra bar dgod par bya'o// ci ltar dgod par bya zhe na/ dung chen po yi ngo bor bya// zhes bya ba la sogs pa la/ 'dod pa thams cad bsgrub pa dang / rgyal srid thob pa'i phyir mi'i rus pa'i smyu gus mi'i pags pa la bris nas dgod do// de'i phyag mtshan ni glang po'i pags pa 'dzin pa'o// rdo rje smin ma rnam par mdzes// zhes sngar bshad do// dpal 'khor lo sdom pa'i dka' 'grel rin po che'i tshogs zhes bya ba las/ ro langs sgrub pa dang / he ru ka bskyed pa'i rim pa'i cho ga'i le'u ste sum cu rtsa gnyis pa'o// // ro langs bsgrub pa bstan nas/ gsang ba'i mchod pa dang / bkur sti bstan par bya ba'i phyir/ le'u sum cu rtsa gsum pa bshad par bya ste/ de nas sgrub pa po rnams kyis// sbyor ba kun la med pa bshad// ces bya ba la sogs pa la/ de nas ni 'chad par 'gyur ba'i sbyor ba las/ rnal 'byor thams cad sgrub pa po la cho ga gzhan med de/ gal te yod na 'di nyid yin gyi gzhan ma yin zhes bya ba'i don to// gal te de lta yin na rnal 'byor de gang zhe na/ bza' ba dang bca' ba zhes bya ba la sogs pa smos te/ bza' ba ni bza' bar bya'o// bca' ba ni nya la sogs pas khyad par du byas pa'i 'bras chan la sogs pa'o// gal te nya la sogs pa tshogs ma nus na de'i tshe mi bza' 'am zhe na/ med par gyur kyang bza' ba ni// zhes bya ba la sogs pa la/ nya'i sha la sogs pa med par gyur na yang gong du bshad pa'i bong bu dang / mi dang / rus sbal dang / rnga mo dang / ce spyang zhes bya bzas lnga'am/ rgyud gzhan las bstan pa'i go ku da ha na rnams nye bar blangs te bza' bar bya'o zhes bya ba la sogs pa bstan to// sgrub pa pos de lta bu'i bza' ba gang du bya snyam na/ mtshan mo'i dus ni nyid du bya// zhes bya ba la sogs pa smos so// mtshan mo bkag pa'i zas slob dpon gyis byas nas ci zhig bya zhe na/ de nas pho nya rab sbyin zhing // zhes bya ba la sogs pa la/ le'u nyi shu rtsa drug par bstan pa'am/ 'og nas 'chad par 'gyur ba'i ma dang sring mo la sogs pa pho nya mo de ni bla mas gsang ba dang phyag rgya thob pa'i slob ma la phyag rgya gnyis pa sbyin par bya zhing gtad par bya'o zhes bstan to// ci ring du gnas nas sbyin par bya'am zhe na/ rang gi bang par mgo bzhag ste// zhes bya ba la sogs pa smos te/ ci'i phyir sbyin par bya zhe na/ dpa' po gnyis med rab tu bsten// zhes bya ba la sogs pa la/ dpa' bor gyur nas gnyis dang gnyis su med pa las 'das nas ye shes thob pa'i phyir spyod do// de bsten pa'i 'bras bu bstan par bya ba'i phyir/ bcings pa rang ltar grol bar bya// zhes bya ba la/ rang dang 'dra bar grol ba ni rang grol lo// yon tan gyi rjes su gzung ba'i slob ma srid pa'i 'ching ba las grol bar bya zhes bya ba'i don to// de ltar ji ltar 'gyur zhe na/ bzhi pa bstan par bya ba'i phyir/ de nas sngags ni 'grub 'gyur te// zhes bya ba la/ bsam pas na sngags te gnyis su med pa'i ye shes so// dngos grub des mtshon pa'i phyir/ de nas sngags 'di rab sgrub ces bya ba'i don to// ci sngags kyi dngos grub de bsnyen pa tsam gyis 'grub bam zhe na/ ci srid 'byung ba de bar du// zhes bya ba la sogs pa la/ yang dag par 'byung ba ni yang dag par 'byung ste/ byang chub kyi sems kyi rgya mtsho'i rlabs kyis rtog pa'i dri ma 'khru ba'o// sngon du ma byas pa'i rdo rje 'dzin ci ltar 'grub ce na/ slob dpon lus su gnas nas su// zhes bya ba la sogs pa la/ rdo rje 'dzin bdag gi slob dpon gyi rnam pa thob nas mchod pa blang bar bya'o// ji ltar mngon sum bzhin du bdag mngon sum nyid du'o// de nas sgrub pa po 'grub pa la 'khrul pa gang yang med ces pa'i don to// sgrub pa po rnams la bcom ldan 'das 'di rtag tu ma bral ba kho na yin zhes bstan par bya ba'i phyir/ dpa' bo rnams kyi gnas dag ni// phyag rgya dag tu the tshom med// ces bya ba la sogs pa la/ dpa' bo ni rdo rje 'chang ste/ de'i gnas ni gzhi ste phyag rgya kho na'o// bcom ldan 'das kyis de ltar mchod par bya ba ste dngos su bstan par bya ba'i phyir/ glu dang gar la sogs pa bya// zhes bya ba la/ glu ni ngang pa dang gong mo la sogs pa'i sgra'o// gar ni yang dag pa'i rol pa la sogs pas rnam par rol pa'o// yang na b+ha ra ta dang / bi sha khe la'i bstan bcos las gar dang glu shes par bya'o// de la rol ston yin zhes bya'o// de bzhin du glu dang gar gyi dga' ba yang bya'o// ci srid rnal 'byor gyi ye shes la dga' bar ma gyur pa de srid du 'khor bar 'gyur ro// bzlog pa bstan par bya ba'i phyir/ mya ngan sdug bsngal gyis g.yengs 'dir// zhes bya ba la sogs pa la/ gang yang rnal 'byor gyis ye shes la dga' ba de ni dngos po thams cad bza' ba dang / bca' ba dang / bldag pa dang / glu dang / gar la sogs pas grol bar 'dod pa'i phyir phyag rgya mchod ces bstan to// mchod pa las byung ba'i dpa' bo'i spyod pa lhag par bstan par bya ba'i phyir/ dpa' bos dpa' bo yang dag spyod// ces bya ba la sogs pa smos so// dpal 'khor lo sdom pa'i dka' 'grel rin po che'i tshogs zhes bya ba las/ gsang ba'i mchod pa dang bsnyen bkur gyi cho ga'i le'u ste sum cu rtsa gsum pa'o// // gsang ba'i mchod pa dang pho nya mo'i bsnyen bkur bstan nas/ pho nya mo dang gnyis su med pa'i sbyin sreg brjod par bya ba'i phyir/ le'u sum cu rtsa bzhi bshad par bya ste/ de nas mkha' 'gro ma dra ba'i// 'khor lo'i cho ga rgyas pa ste// las gang la ni kun brjod pas// 'grub par the tshom med pa'o// zhes bya ba la sogs pa smos te/ mkha' 'gro ma ni rab gtum ma la sogs pa nyi shu rtsa bzhi po de'i rang bzhin gyi dra ba ni mkha' 'gro ma'i dra ba ste/ bcom ldan 'das dpal bde mchog go// mkha' 'gro ma'i dra ba de'i 'khor lo dkyil 'khor ba'i lha'i tshogs su zhi ba dang rgyas pa la sogs pa gang ci yang rung ba de dag myur du ni las rnams ring po mi thogs par 'gyur zhes bstan to// ci ltar 'grub 'gyur ce na/ dpa' bo thams cad rnal 'byor zhes bya ba la sogs pa la/ dpa' bo kun ni thod pa'i dum bu la sogs pa de dag gang du 'dus pa de ni dpa' bo thams cad rnal 'byor ma ste dpa' bo thams cad 'dus ba de'i mkha' 'gro ma ni rab gtum ma la sogs pa'o// pad+mar zhes bya ba ni lte ba'i rtse mor yi ge a dang ldan pa'i gnas su sbyar bar bya'o// smin ma'i bar du nges par gzhag // a ba d+hU tI gnas de bzhin// zhes bya ba la/ a ba d+hU tI ni a ba d+hU tI bdag po de'i gnas ni dgod par bya'o zhes pa'o// smin ma'i dbus na cha chung bcu drug pa bdud rtsi'i rang bzhin rgya che ba a ba d+hU tI'i gnas su thig le bsam zhes bya ba'i don to// ji skad du/ smin mtshams zla ba'i pad+mar ni// bcu drug rtsa yis yongs su bskor// thabs dang shes rab kun sbyor bas// kha sbyar zhes ni mngon par brjod// dang po'i dbyangs yig yang dag ldan// bsams na yang du 'bar bar 'gyur// zhes bya ba la sogs pa gsungs so// de ltar pho nya mo'i gnyis su med pa bstan nas/ sbyin sreg bstan par bya ba'i phyir/ dpa' bo brda yi gdong gi me// zhes bya ba la sogs pa la/ dpa' bo ni bcom ldan 'das te/ de'i gdong ni 'jigs su rung ba der dang po'i dbyangs yig las byung ba'i me lha'o// gzhan ma yin pa'i bsreg bya bstan par bya ba'i phyir/ ba'i sha zhes bya ba la sogs pa smos te/ bsreg bya lnga zhes bya ba la// de bzhin gshegs pa lnga po re re'i grangs dgu dgus bsreg bya bzhi bcu rtsa lnga bsreg ces bya ba'i don to// lte ba la dgod pa'i 'khor lo sbyin sreg mkhan gyis ci ltar blta bar bya zhe na/ me'i phreng bas 'bar ba'i mdog // ces bya ba la sogs pa smos te/ kun nas zhal zhes bya ba ni// kun du zhal sbyin sreg mkhan gyi 'bar ba dang ldan pa'i 'khor lo blta bar bya'o// sbyin sreg mkhan de gang zhe na/ dpa' bo'i dbang phyug zhal bzhi pa// zhes bya ba la sogs pa la/ dpa' bo'i dbang phyug zhal bzhi ba ni dpa' bo dang dpa' mo'i 'khor los sgyur ba dpal bde mchog go// dpa' bos dpa' bo'i gnas de bzhin// zhes bya ba ni dpa' bo dang lhan cig dpa' bo'i gnas zhes gzhal yas khang 'bar bar blta zhes bya ba'i don to// 'dab mar pho nya bzhi po dag // ces bya ba ni thab khung gi dbus su 'khor lo'i lte ba'i 'dab ma la pho nya mo ste/ mkha' 'gro ma la sogs pa bzhi'o// 'khor lo'i dpa' bo gnyis med bde// zhes bya ba la sogs pa la/ 'khor lo dang / dpa' bo dang / mkha' 'gro ma rnams gang du gnyis su med par de ni 'khor lo pa kun gnyis med pa de ba'o zhes bya'o// gong du bshad pa'i brda'i gdong bshad par bya ba'i phyir/ khaN+Da ro hA phyi rol sbyin// zhes bya ba la sogs pa la/ dum skyes mas nye bar mtshon pa'i gdong ni khaN+Da ro hA'o// de'i phyi rol ni khaN+Da ro hA'i phyi rol lo// de nas khaN+Da ro hA'i phyi rol las/ le le ha na ni gdong bzhi pa la sbyin par bya'o// de'i don ni 'di yin te/ bdud rtsi lnga'i rang bzhin gyi bsreg bya lnga'i rdzas 'khor lo'i nang na gnas pa'i dpa' bo brda'i zhal du bsreg bya de dag zhugs par blta zhing bsam par bya zhes bya ba'i don to// dpal 'khor lo sdom pa'i dka' 'grel rin po che'i tshogs zhes bya ba las/ pho nya mo dang gnyis su med pa'i sbyin sreg dang dgug pa'i cho ga'i le'u ste sum cu rtsa bzhi pa'o// // pho nya mo dang gnyis su med pa'i sbyin sreg dang / dgug pa'i cho ga brjod nas/ dus ma yin pa'i 'chi ba bzlog pa bstan par bya ba'i phyir/ le'u sum cu rtsa lnga pa bshad par bya ste/ de nas las kyi mchog rab ni// ci bzhin rim gyis mtshon pa ste// zhes bya ba la sogs pa smos pa la/ las kyi mchog rab ni las kyi mchog go// dus ma yin pa'i 'chi ba bzlog par rim pa ci lta ba bzhin du mchod cing rim pa las ma 'das pa ni go rims so// mchod pas gnyis su med pa ni gnyis med mchod pa'o// de'i don du sbyor ba ni gnyis med mchod pa'i sbyor ba de'i bdag nyid kyi las ni mchod pa gnyis med sbyor ba'o// las de rnams su sngags gang sbyar ba de ni rab tu 'grub pa ste/ sde tshan brgyad po de dag gi// dbye ba las kyi bye brag brjod// ces bya ba'i don to// bshad pa'i sngags kyi bye brag gi las kyi dbye ba 'di ji ltar 'gyur zhe na/ rigs kyi pho nya la sogs sngags// zhes bya ba la sogs pa la/ rigs ni yi ge'i tshogs te sum cu rtsa gnyis so// pho nya mo ni rtsa'i rang bzhin gyi rnal 'byor ma'o// de dag dang po gang las so// dag pa de ni rigs kyi pho nya mo la sogs pa ste/ dpa' bo nyi shu rtsa bzhi'o// pho nya mo la sogs pa de dag gi rigs ni sngags te/ rigs dang pho nya mo la sogs pa'i sngags so// gang gi phyir rigs dang pho nya mo la sogs pa sngags gang yin pa de'i phyir sngags kyi dbye ba'ang brjod do// las kyi dbye ba las de ji lta bu zhe na/ mda' yi shugs bzhin yongs su 'khor// zhes bya ba la sogs pa smos te/ mda' rnams kyi shugs ni mda' ltar 'gro ba'o// 'gro ba de yang g.yas dang g.yon gyi dbye ba rnam pa gnyis der yongs su 'khor ba gang la yod pa de me mda'i shugs ltar yongs su 'khor ba ste sngags so// phan tshun sbyor bas gsang sngags rnams// zhes bya ba la/ phan tshun zhes bya ba ni A li kA li gnyis kyis A li kA li gnyis so// sbyar ba'i 'dus pa'o// rang rang phyogs kyis phye ba yin// zhes bya ba la/ phyogs ni bzhi ste/ lte ba dang / snying ga dang / mgrin pa dang / spyi bo rnams su khyad par du byas pa'o// sa bon phreng bas de nas zin// zhes bya ba la/ gang du btus pa de las dgug cing yi ge hUM la rab tu zhugs pa'o// de la don 'dis mtshon par bya ste/ g.yas dang g.yon gyi logs gnyis kyi dbus su dbyangs kyi yi ge bcu gnyis steng du blta zhing gnas pa thur du blta ba'i ka la sogs pa'i phreng ba gnyis kyis snying por byas pa'o// A li kA li de na de gnyis yin te/ de dag las kyi tshogs 'byung bar 'gyur ro// ji skad du yang // g.yas dang g.yon gyi phyogs su ni// dpyangs kyi yi ge bcu gnyis gnas// ka la sogs pa kun du bskor// steng du bltas par yang dag bshad// thur du blta ba dag gis ni// logs gnyis dbu ma su sbyar bar bya// lha mo de ltar bshad pa ste// rtsa ni dbyangs kyi ngang tshul nyid// ces 'byung ngo // bsgrub bya 'gog par 'gyur na ni// zhes bya ba la/ 'gog pa ni 'gro ba dang 'ong ba dang rnam par rengs pa'o// de'i phyir bsgrub bya zag pa med pa'i bde ba chen po'i sangs rgyas kyi skur 'gyur ro// gang du 'gro zhe na/ gom pa gcig kyang mi 'gro'o// zhes bya ba la/ 'gro ba 'gog pas bgrod par bya ba'i phyogs med pa'i phyir/ gom pa gcig kyang ring du mi 'gro / zhes bya ba'i don to// 'gog pas bsgrub bya 'grub par 'gyur ro// bsgrub bya 'grub par de gom pa gcig kyang mi 'gro bar ma zad mod kyi/ 'on kyang 'gog pa nyid ji ltar zhe na/ kha sbyar sbyar bar gyur pa de// zhes bya ba la sogs pa smos te/ A li kA li gnyis kyis kha sbyar du byas nas/ shes rab dang thabs kyi sbyar ba gang yin pa de ni kha sbyar te/ rdo rje lu gu rgyud bcing ba'o// zhes bya ba'o// phyag gis 'khyud cing bcing ba ni 'gog pa'i mtshan nyid du bshad do// ji skad du/ thabs dang shes rab mnyam gzhag pas// kha sbyar du ni brjod pa yin// lag pa gnyis kyis 'khyud pa ni// rdo rje lu gu rgyud ces bshad// ces bya ba la sogs pa la/ rdo rje phye ba nyid dang ni// zhes bya ba la/ pad+ma ni rdo rje phye ba byas pa'o// pad+ma ni rnam pa gnyis te ye shes kyi rang bzhin dang / yan lag gi rang bzhin no// ye shes ni ye shes so// rdo rje ni gnyis su med pa ste/ phyogs lha'o// de bzhin du/ bung ba bzhin du bskor bar bya// zhes bya ba la/ pad+mar rdo rje bung ba bzhin du bskor bar bya'o// khyu mchog rdeg pa la sogs pa'i rim pas thams cad bskyod par bya zhes bya ba'i don to// yang bshad pa/ rdo rjes pad+ma dbye bar bya// bung bas sbrang rtsi byed par 'dod// skor ba bskyod pa zhes bshad do// de yi bde ba thams cad rig // ces gsungs so// lcags kyu nyid kyis dgug pa dang // zhes bya ba la/ 'dod pa'i lcags kyus de bzhin gshegs pa thams cad dgug par bya zhes bya ba'i don to// gtun shing gis ni dkrug pa dang // zhes bya ba la/ dkrug pa'i don du gtun shing ste// de'i rdzas kyi chus dngos po thams cad dkrug par byed pas/ 'dod chags la sogs pa'i nyon mongs pa thams cad 'joms par byed pas na gtun shing ngo // rdo rje'i sangs rgyas te de'i bza' ba ni 'dus pa'o// sad la mda' ni sbyar bar bya// zhes bya ba la/ mda' ni dbyangs so// yan lag kha T+wAM ga dang sbyar// zhes bya ba la/ kha T+wAM ga ni lha'o// thod pa ni mchod yon gyi snod do// zhal du mchod yon nges par sbyar// zhes bya ba la/ thod pa mchod yon gyi snod zhal du bsdu bar bya zhes bya'o// dpal 'khor lo sdom pa'i dka' 'grel rin po che'i tshogs zhes bya ba las/ dus ma yin par 'chi ba bzlog pa'i cho ga'i le'u ste sum cu rtsa lnga pa'o// // dus ma yin par 'chi ba bzlog pa brjod nas/ de kho na nyid kyi mchod pas dgug pa bstan par bya ba'i phyir/ le'u sum cu rtsa drug pa bshad par bya ste/ de nas phyag rgya mchod chen dang / sngags kyi dgod pa bshad par bya// zhes bya ba la sogs pa smos te/ phyag rgya'i mchod pa chen po ni/ phyag rgya'i mchod pa chen po ste// de'i sngags kyi bkod pa ni/ phyag rgya chen po'i mchod pa'i sngags kyi bkod pa'o// der 'jug pa'i rgyu bstan par bya ba'i phyir/ de dag myur du dngos grub byed// ces bya ba la sogs pa la/ phyag rgya'i mchod pa 'dis myur du dngos grub 'grub par byed pa de'i phyir/ de 'dod pa gang gis nges par bya ba yin zhes bstan to// gal te de lta bu'i dgos pa dang ldan na ji ltar bya snyam na/ sngags kyi sbyor ba mtshan gnyis su// zhes bya ba la sogs pa la/ sngags ni yi ge gnyis te/ g+ha dang wa'o// gnyis ni gnyis la'o// de gnyis gang zhe na/ mkha' 'gro dpa' bo gnyis med pa// zhes bya ba la sogs pa la/ mkha' 'gro ma ni rdo rje phag mo ste phyag rgya'o// dpa' bo ni bcom ldan 'das dpal bde mchog ste thabs so// de gnyis su bsdus pa ni mkha' 'gro dpa' bo'o// gnyis su med pa ni bya ba'i khyad par ro// bshad pa'i thabs kyis ci zhig bya zhe na/ rnal 'byor ma la mkhas pas bskyod// ces bya ba la sogs pa smos so// dag pa zhes bya ba la/ bshad pa'i rim pas lus dag par byas pa'o// rang 'od ces bya ba ni rang gi 'dod pa dang mthun pa'i rigs dang tshul khrims dang ldan zhing sring mo'i bu mo las gzhan ma yin no// dpa' bo'i mchod bya rnams byas nas// zhes bya ba la/ dpa' bo'i mchod pa ni mchod pa'i dam tshig rtogs nas phyi dang nang gi mchod pa spyad par bya ba'o// rnam par dbye ba ni khyod kyis ma mchu la sogs pa zung shig pa dang / gtso bo'i bya ba yang rang gi bya ba yin no// phyin ci log pa rang nyid sbyar// zhes bya ba la skyes bu'i bya ba yin no// de'i 'og tu las ci zhig byed ce na/ tshar gcod pa dang phan 'dogs phyir// zhes bya ba la sogs pa la/ tshar gcod pa ni nyon mongs pa rnams la'o// phan 'dogs pa ni sems can thams cad la'o// de'i don ni tshar gcod pa dang phan 'dogs pa'i don du'o// de nyid dbye bas rnam par dbye// zhes bya ba la/ de nyid ni lnga po rnam par dag par byed pa ste/ gti mug rdo rje ma la sogs pa rigs lnga'o// yang na phung po lnga'i rang bzhin mgon po dang bcas pa'i rtsa lnga'i 'khor lo de nyid khyad par du byas pa ni dbye ba'o// rtsa ba'i lam du mchod pa sbyar// zhes bya ba la/ gnas lnga las byung ste/ rtsa gsum gyi lam du sbyar bar bya'o// sbyor ba'i phyir ni rab bsgrub bya// zhes bya ba la/ sbyor ba ni 'jug pa ste/ sbyor ba de'i don du phyag rgya rab tu bsgrub par bya'o// phyag rgya ma bsgrubs na bcom ldan 'das bde ba chen po'i rdo rje mgu bar mi 'gyur ro// 'di ni bsgrub par bya zhes bya ba la/ mchod pas bsgrubs pa'i phyag rgyas bcom ldan 'das bde ba chen pos lha dang lha min dang mi rnams sgrub par mdzad do// dpal 'khor lo sdom pa'i dka' 'grel rin po che'i tshogs zhes bya ba las/ de kho na nyid kyi mchod pas dgug pa'i cho ga'i le'u ste sum cu rtsa drug pa'o// // de kho na nyid kyi mchod pas 'gugs pa'i le'u brjod nas/ nang gi dbang du bya ba'i cho ga bstan par bya ba'i phyir/ le'u sum cu rtsa bdun pa bshad par bya ste/ de nas gzhan yang bshad bya ba// tshar gcod gnon pa'i sgrub pa po// zhes bya ba la sogs pa smos te/ tshar gcod pa ni bsgrub par bya ba'i lus so// de gang gis gnon pa de ni tshar gcod pa'i sgrub pa po'o// phan tshun sbyar ba'i gsang sngags rnams// zhes bya ba la/ phan tshun sbyar ba ni bsgrub par bya ba dang / sgrub pa po de gnyis 'brel ba ni phan tshun sbyar ba'o// bsgrub bya'i lus la gnas nas su sgrub par byed pa'i lus la zhugs par bya'o// mkha' 'gro ma rnams kyang bsdu bar bya ba'i phyir/ mkha' 'gro ma dang gcig tu sbyor// zhes bya ba la sogs pa smos te/ ji ltar bsgrub par bya ba la gnas pa'i sngags sgrub pa po'i sngags la zhugs par gyur pa de ltar bsgrub par bya ba'i mkha' 'gro ma rnams kyis sgrub pa po'i gnas nyi shu rtsa bzhi la gnas pa'i mkha' 'gro ma rnams dang lhan cig 'dres par gyur par blta bar bya'o// bsam gtan gyi cho ga bshad nas/ sbyor ba bstan par bya ba'i phyir/ zos nas skyugs pa'i bza' ba ni// zhes bya ba la sogs pa la/ zos pa ni bza' ba'o// skyugs pa ni skyug par bya ba ste/ thod pa la sogs par mar la sogs pa'i bza' ba dang bcas pa'o// bzlas pa'i mtha' ni skyug par bya// zhes bya ba la/ bzlas pa ni nang gi ste lha sku'i gzugs bsam pa'o// de'i mtha' ni sngags zlos pa ldan pa'o// bzlas pa'i mtha' der zos pa de skyug par bya'o// skyugs pa des ci zhig bya zhe na/ mtshan mo'i bdun ni rdzogs pa dang // zhes bya ba la sogs pa la/ de ltar sgrub pa pos nyin zhag bdun rdzogs pa dang / bza' ba dang btung ba dag la sbyar zhes bya ba ni go sla'o// dpal 'khor lo sdom pa'i dka' 'grel rin po che'i tshogs zhes bya ba las/ nang gi bdag nyid kyi dbang du bya ba'i cho ga'i khyad par du bya ba'i le'u ste sum cu rtsa bdun pa'o// // nang gi dbang du bya bas dbang du bya ba'i le'u bstan nas/ rnal 'byor ma'i gnas kyi gsang ba dang dpa' bo'i gnas brjod par bya ba'i phyir/ le'u sum cu rtsa brgyad pa bshad par bya ste/ de nas brda rnams mkha' 'gro ma'i// zhes bya ba la sogs pa smos te/ rang gi dam tshig rig cing mtshon pa ni brda ste/ rab tu grub pa'i ming brjod cing kla klo'i skad du so sor bstan pa'i mkha' 'gro ma kho na brda yin te zhes gzhi mthun pa'i bsdu ba nye bar bstan to// de bas na brda rnams mkha' 'gro ma zhes smos so// brdar bstan pa'i mkha' 'gro ma de dag gang zhe na/ lus kyi mtshan nyid gang yin dang // zhes bya ba la/ lus dang ldan pa rnams kyis lus kyi rang bzhin te/ lus las gzhan ma yin pa'i mkha' 'gro ma rnams so// ji ltar mkha' 'gro ma rnams dpa' bo'i yan lag gi khyad par du gyur pa de nyid bstan par bya ba'i phyir/ de bzhin dbang bo'i yan lag dbye// zhes bya ba la sogs pa smos so// de ltar gyur pa'i dpa' bo dang dpa' mo dang / dpa' mo'i dbang phyug ma rnams dam tshig nyams pa'i 'jigs pas gang gi mdun du yang brjod par mi bya ba'i phyir/ dpa' bo'i dbang phyug mi bri zhing // zhes bya ba la sogs pa smos so// de las bzlog pa bstan par bya ba'i phyir/ gang gis sngags ni legs spyod pa'i// zhes bya ba la sogs pa smos so// sngags dang rgyu dang bsam gtan gyi don spyod cing bsgom pa'i sdod par mi bya ba bstan pa'i phyir/ dpa' bo'i dbang phyug mi bri zhing // zhes bya ba la sogs pa smos so// rnal 'byor ma rnams kyi gnas ni mi dang gsang ba ste nyi shu rtsa bzhi'o// de dag gsang ba'i dpa' bo rnams kyi gnas te/ rnal 'byor pa'i lus de'i cho ga ni dpa' mo'i rang bzhin gyi bya ba rdzogs pa'o// dpal 'khor lo sdom pa'i dka' 'grel rin po che'i tshogs zhes bya ba las/ rnal 'byor ma'i gnas gsang ba dang dpa' bo gzhi'i cho ga'i le'u ste sum cu rtsa brgyad pa'o// // gsang ba dang dpa' bo'i le'u bstan nas/ mthong ba'i bzhad pa'i cho ga bstan par bya ba'i phyir/ le'u sum cu rtsa dgu pa bshad par bya ste/ de nas sgrub pa'i rnal 'byor pa// gnas kyi rnam pa brgyad du dgod// ces bya ba la sogs pa smos te/ nus pa dang ldan pa'i rnal 'byor pa chen pos phyi rol gyi gnas dang nye ba'i gnas la sogs par gnas pa'i dpa' bo dang dpa' mo mthong ba bsgrub pa'i phyir 'chad par 'gyur ba'i sngags kyis rnam pa brgyad ji lta ba bzhin du bshad pa'o// dgod pa'i dgos pa bstan par bya ba'i phyir/ de nas dgod pa'i rnal 'byor pa 'di la dpa' bo dang dpa' mo de dag gis gzugs ston par 'gyur ro// de ji lta bu zhe na/ des rnal 'byor ma la brten nas bshad par bya ste/ 'jigs pa'i sgra ni zhes bya ba la sogs pa la/ dpa' bo de la bltas nas 'jigs shing rnal 'byor pa rnams skrag par 'gyur/ phyogs bcur 'bros shing 'byer bar 'gyur ro// de nas dpa' bo mi 'jigs shing 'jigs pa med par 'gyur ro// de nas mi 'jigs pas kyang cir 'gyur zhe na/ lag pa g.yon pas bzung nas ni// rang gi gnas su khyer bar 'gyur// zhes bya ba la sogs pa smos so// dpal 'khor lo sdom pa'i dka' 'grel rin po che'i tshogs zhes bya ba las/ mthong ba ha har dgod pa'i cho ga'i le'u ste sum cu rtsa dgu pa'o// // bzhad pa'i cho ga brjod nas/ rigs lnga dbang du bsdu ba bstan par bya ba'i phyir/ le'u bzhi bcu pa bshad par bya ste/ de nas gzhan yang bshad bya ba// gang gi mi rnams dbang du 'gyur// zhes bya ba la sogs pa la/ mi rnams ni sa stengs su gnas pa ste/ 'chad par 'gyur ba'i rim pas rnam pa lnga'o// de dag gang gi dbang du byed de/ de'i cho ga bshad par bya// de'i cho ga bya ba'i don to// dus kyi nges pa bstan par bya ba'i phyir/ zla bas zhes bya ba la sogs pa smos so// ji ltar 'grub par 'gyur zhe na/ rnal 'byor ma sngags kyi cho gar gnas// zhes bya ba la/ dpa' bo ni bcom ldan 'das dpal bde mchog de'i sngags te/ rkang pa brgyad pa'i sngags so// rnal 'byor ni de'i rnam par rdzogs par byed pa nyid do// de gnyis kyi cho ga der gnas pa'i dpa' po ni sngags kyi sbyor ba'i cho ga la gnas pa'o// dbang du bya ba de dpa' bo'i sngags dang rnal 'byor dang ldan yang rnal 'byor bas ji ltar 'grub par bya zhes sbyor ba bstan par bya ba'i phyir/ mchog min nya yi sha dag gis// zhes bya ba la/ mchog ma yin pa'i nya'i sha ni mchog min nya ri sha'o// gnas skabs thams cad ces bya ba la/ thams cad byed pa dang / dgod pa dang / bsdu ba dang / bra ba dang / rol bzhin du sbyin sreg bya'o zhes pa'o// rnal 'byor pa de la bcom ldan 'das dpa' bo'i dbang phyug des zhag bdun gyis dngos grub ster bar 'gyur ro// mtshan mo sbyin sreg byed pa gzhol// zhes bya ba la/ drug pa'i don du dang po'o// mtshan mo ni nub mo ste/ de la bsams nas grangs bstan par bya ba'i phyir// brgya dang rtsa brgyad ldan nyid kyis// zhes bya ba la/ thun re rer brgya rtsa brgyad bsreg go// rnal 'byor ma kun rigs rnams kyis// zhes bya ba la/ rigs lngar bshad pa'i rnal 'byor ma rnams sgrub pa po la dbang du 'gyur zhes bya ba'i don to// dpal 'khor lo sdom pa'i dka' 'grel rin po che'i tshogs zhes bya ba las/ rigs lnga dbang du bya ba'i cho ga'i le'u ste bzhi bcu pa'o// // rigs lnga dbang du bya ba brjod nas/ gsang ba'i yi ge nyi shu rtsa bzhi'i dkyil 'khor dgod pa'i cho ga bstan par bya ba'i phyir/ le'u bzhi bcu rtsa gcig pa bstan par bya ste/ de nas las kyi mchog rab ni/ gang gis shes nas sgrub pa pos// zhes bya ba la/ cho ga mchog gang gis las kyi mchog sgrub ba po la ni/ shes par 'gyur ba'i cho ga der bshad par bya zhes grangs nas rtogs par bya'o// las kyi mchog de gang yin snyam pa la/ dbang dang dgug pa zhes bya ba la sogs pa las chen bcu gnyis smos so// las de dag ji ltar rdzogs par gyur pa yin zhe na/ dran pas 'grub 'gyur gdon mi za// zhes bya ba la sogs pa smos so// dran pa tsam gyis 'grub par 'gyur ba'i cho ga de dag gang zhe na/ thams cad bla med gnas la sogs// mkha' 'gro mas ni thams cad khyab// ces bya ba la sogs pa smos pa la/ thams cad ni zil pa dang nye ba'i zil pa'i mthar thug pa'i gnas sum cu rtsa gnyis las gong nas gong du phyogs thams cad kyi mchog gnas nyi shu rtsa bzhi'o// de dag thams cad la zil pa can la sogs pa rjes su zhugs pas/ gnas la sogs pa nyi shu rtsa bzhi po thams cad mkha' 'gro mas khyab po// de dag khon gsang ba'i cho ga bshad pa yin gyi/ gzhan dag gi ma yin no zhes bya ba'i don to// gang gis bkod pa'i cho ga 'di bstan pa de dag ji lta bu yin zhe na/ ye shes ldan pa'i rang skye gnas// yul dang yul du mngon par skye// zhes bya ba la sogs pa la/ yul ni bshad ma thag pa rnams so// ye shes ni bde ba chen po ste/ de dang ldan pa'o// skye gnas ni skye dgu mtha' yas pa'i rang rang gi skye gnas de dag tu don dam pa'i byang chub kyi sems 'jug pa'o// de dag ji lta bu zhe na/ de ni mkha' 'gro ma ru bshad// ces bya ba la sogs pa la/ mkha' 'gro ma ni khams nyi shu rtsa bzhi'o// de ltar gyur pa de dag ci lta bu zhe na/ rdo rje dkyil 'khor gtso mo ste// zhes bya ba la sogs pa la/ rdo rje ni dbyer med pa ste/ gnyis su med pa'i ye shes so// de nyid ni dkyil 'khor te rdo rje'i dkyil 'khor ro// der gtso mo ni rdo rje'i dkyil 'khor gtso mo'o// dkyil 'khor de sku'i dkyil 'khor la brten nas brtson 'grus chen mo la sogs pa nas/ rnal 'byor ma nyi shu rtsa bzhi thugs kyi 'dren ma rab gtum ma'i mthar thug pa'i bar du/ ku lu tA la sogs pa nas/ pul+lI ra mA la ya'i bar du gnas nyi shu rtsa bzhi bstan par bya ba'i phyir/ ku lu tA dang mya ngam dang // zhes bya ba la sogs pa smos so// yul dang yul gyi bu mo gang yin pa de dag ji lta bu yin zhe na/ dpa' bo gnyis med khyab byed pa// zhes bya ba la sogs pa la/ gnyis med ni dpa' bo dang lhan cig snyoms par zhugs pa'o// de bzhin du yang gnas thams cad khyab par byed pa de ni dpa' bo gnyis med khyab par byed pa'o// de dag gi rnam pa ci lta bu zhe na/ de kun 'dod pa'i gzugs can te// zhes bya ba la/ 'dod cing mngon par 'dod pas na 'dod pa ste/ bcom ldan 'das bde chen rdo rje'o// de dang 'dra ba'i gzugs gang la yod pa de dag ni 'dod pa'i gzugs can no// de rnams ci'i phyir dkyil 'khor du dgod par bya snyam pa la/ yid kyi mgyogs pa zlog byed phyir// zhes bya ba la sogs pa la/ yid kyi mgyogs pa ni gang rung myur du 'gro ba de bzlog pa ni yid kyi shugs bzlog par bya ba'i phyir ro// rnal 'byor ma nyi shu rtsa bzhi bsdu bar bya ba'i phyir ro// gzugs can ma la sogs pa nas// mi bzlogs ma'i mthar thug pa brdar bstan par bya ste/ ku lu tA rnal 'byor ma drug ste zhes bya ba la sogs pa smos so// kla klo'i skad du bstan pa de dag ji lta bu yin zhe na/ mya ngam yul na ma mo rnams// zhes bya ba la sogs pa smos so// stong phrag nyi shu rtsa gcig yin// zhes bya ba la/ stong phrag bdun cu rtsa gnyis kyi nang nas stong phrag nyi shu rtsa gcig tu bshad do// de las gzhan pa dag kyang gang du sbyar bar bya zhe na/ lha mo gzhan dag ji snyed pa// dpal ldan he ru ka yi ni// zhes bya ba la sogs pa smos so// ji ltar zhe na/ he ru ka yi sbyor chen las// de yi dkyil 'khor gtso mo yin// zhes bya ba la sogs pa la/ sbyor ba chen po ni lhag par sbyor ba las/ he ru ka'i dkyil 'khor pa rnams te/ dkyil 'khor gyi gtso mo ni mngon par rtogs pa las gsal bar bstan to// dpal 'khor lo sdom pa'i dka' 'grel rin po che'i tshogs zhes bya ba las/ gsang ba'i yi ge nyi shu rtsa bzhi'i dkyil 'khor gyi cho ga'i le'u ste bzhi bcu rtsa gcig pa'o// // gsang ba'i yi ge dkyil 'khor du dgod pa'i cho ga brjod nas/ le'u sum cu rtsa dgu par bshad pa'i sngags dang rnal 'byor ma'i gzugs sgyu ma'i cho gar bstan par bya ba'i phyir/ le'u bzhi bcu rtsa gnyis pa bshad par bya ste/ de nas dpa' bo'i me tog chu// 'thungs nas sngags 'di rjes dran bya// zhes bya ba la/ dpa' bo ni brtan pa'o// me tog chu 'thungs pa ni dpa' bo'i btung ba byas nas/ sngags 'di dran par bya ba ni bzhad pa brjod par bya'o// de'i 'og tu ci zhig bya zhe na/ 'thungs dang de bzhin sbyin pa dang // reg nas rigs chen dgod par bya// zhes bya ba la/ rang gis 'thungs pa dang dam tshig can la byin nas dregs pas dkrugs shing dgod par bya'o// bden pas tshangs pa dang zhes bya ba la/ bden pa ni don dam par ro// tshangs pa ni bsod nams kyi tshogs te/ de spyod pa'i ngang tshul gang la yod pa de ni tshangs par spyod pa ste/ skyes bur nges pa med par bstan to// bsgrub bya la rig nas dgod pa'i phyag rgyas bsgrub par bya'o/ dgod pa'i phyag rgyas blta bar bya'o// dgod pa'i phyag rgya de ji lta bu zhe na/ sgeg pa'i lta bar grags ldan pa// zhes bya ba la sogs pa la/ lta ba ni mthong ba'o// sgeg pa ni nga rgyal gang la yod pa de ni mig mchu g.yo ba dang bcas shing g.yon du blta ba ste/ sgeg pa'i dgod pa'i phyag rgya'o// gang gi don du sbyor ba de byed pa'i phyir/ grags pa dang ldan zhes bya ba 'dis phyag rgya dang bcas pa dgod pa yin gyi/ phyag rgya med pa ni ma yin no// gang gi tshe bya zhe na/ mtshan mo nyin mo zhes bya ba la/ dus kyi nges pa med par dgod pa'i cho ga dang 'chad par 'gyur ba'i sngags brjod par bya'o// de lta yin na de dag gi gzugs gang zhe na/ gzugs dang las kyi gsang ba dang // ji ltar gnas pa dpa' bo nyon// zhes bya ba la sogs pa smos so// yang ni bsdu ba'o// bzhad pa 'chad par 'gyur ba nyan pa gcig pur ma zad kyi/ gzugs kyi gsang ba dang las de dag kyang nyon cig ces bya ba'i don to// rnal 'byor ma'i gzugs kyi mtshan nyid ni/ gzugs kyi bya ba'o// mi brtan pa dag gis rtogs par dka' ba'i phyir gsang ba'o// de nyid brtan par bya ba'i phyir// rtag tu de la mchi ma byung // zhes bya ba la sogs pa la/ de la zhes bya ba ni skyes pa'am bud med do// yang na bdag gi dbang du song ba'i phyir dang / mig gnyis yin pa'i mtshan ma la yang byed pa'i tshig gnyis kyi mtha' can du byas pa'o// de bzhin bdag nyid las byung zas// zhes bya ba smos so// rdo rje ni skyes bu gsal bar byed pa'o// de 'gom pa ni de'i mi snang ba'o// yang na de'i 'gem pa ste rgyan du gzung ba'o// de bzhin phyogs gos gyur pas mchod// ces bya ba ni/ de bzhin du gcer bur gyur nas rdo rje mchod do// gzugs kyi mtshan nyid dang phyag rgya'i tshogs bshad nas/ da ni bzhad pa'i sngags brjod par bya ba'i phyir/ dbugs 'byin zhes bya ba la sogs pa la/ lha mo'i 'khor lo las byung ba'i rlung gis bsgrub bya'i lus bskyod pa'o// dgod pa zhes bya ba ni dgod pa'i lus las byung ba'o// stang stabs zhes bya ba ni rdo rje'i 'gros la 'jug pa'o// mtshar zhes bya ba ni so so'i skye bo la smad du byung ba'o// sna tshogs zhes bya ba ni/ rnal 'byor ma rnams kyi mdun du dgod pa 'di dag bya ba yin zhes bya ba'i don to// sngags de gang zhe na/ ha bcu gnyis btu ba ste/ ha hA hi hI hu hU he hai ho hau haM haH dpal 'khor lo sdom pa'i dka' 'grel rin po che'i tshogs zhes bya ba las/ bzhad pa'i sngags dang rnal 'byor ma'i gzugs kyis dgod pa'i sngags kyi cho ga'i le'u ste bzhi bcu rtsa gnyis pa'o// // dgod pa'i sngags brjod nas snying po dang nye ba'i snying po las/ bsgrub par bya ba'i cho ga bstan par bya ba'i phyir/ le'u bzhi bcu rtsa gsum pa bshad par bya ste/ de nas lta ba bshad bya ste// zhes bya ba la sogs pa smos so// rnal 'byor ma rnams kyi lta ba ci'i phyir bshad ce na/ dpa' bo dang ni gnyis med mi// zhes bya ba la/ lta ba gang gis dpa' bo dang rnal 'byor ma bzhin du mi de la gnyis su med par 'gyur ro// de ji ltar lta bar byed ce na/ gnas kyi dbye ba'i cho ga zhes bya ba la sogs pa gang du gnas nas lta ba'i gnas de dag gang zhe na/ lam gyi bzhi mdo'am/ khyim dag gam/ dpa' bo'i gnas kyi ri bor ni// zhes bya ba la sogs pa la/ dpa' bo'i gnas ni dpa' bo'i gzhi'o// yang na gnas dang nye ba'i gnas la sogs pa dam tshig la gnas pa zhes kyang brjod do// sgrib pa med pa'i rnal 'byor pas phyag rgya mchod pa ni gcer bu mchod pa'i las de nyid bshad par bya/ phyag rgya gcer bus mchod pa yis// las nyid kyis ni grol bar 'gyur// gos gzhan dag kyang spangs nas ni// zhes bya ba la/ stag gi pags pa la sogs pa yan lag drug tu bgos nas spyad par bya'o// reg 'dod spyad ces bya ba la rnal 'byor pas 'dod cing spyod pa ste/ de'i bka' med par yang dag par reg par mi bya'o// bka' thob kyang de 'grub par byed pa'i las ji ltar bya ba yin zhe na/ de ltar spyi gtsug bkrol gyur pas// zhes bya ba la sogs pa la/ de ltar gcer bu spyi gtsug bkrol bar gyur nas/ de dag mgu ba'i las thams cad bya'o zhes bya ba'i don to// las 'di byed bzhin du gzhan gyis mthong ba dang / bgegs rnams ci skye bar mi 'gyur ram zhe na/ rtsa ba'i sngags dang tsham dam ltar// zhes bya ba la sogs pa la/ rtsa ba'i sngags sam tsham dam gyi sngags bzla bar bya'o// phyogs bcing bar ni 'jug pa dang // zhes bya ba la/ phyogs kyi rab dang / dra ba dang / bla re dang / mda'i dra ba dang / me'i 'od kyi sngags brjod cing mchod par byas na/ lha rnams kyis kyang mi mthong na/ mi rnams kyis lta smos kyang ci dgos zhes bya ba'i don to// de 'dir yul dang yul du dgon pa la sogs pa'i 'chad par 'gyur ba'i gnas su bzlas pas 'grub pa'i gsang sngags kyi nus pa bstan par bya ba'i phyir/ snyim pa me tog gis bkang ste// mkha' la spyod la gyen du gtor// zhes bya ba la sogs pa la/ mkha' spyod rnams la me tog gi snyim pa gtor nas sa la lhung ba mi mthong ste/ gzhan yang me tog gi snyim pa des steng gis nye bar mtshon pa'i bar du nam mkha' la spyod pa dbang du 'gyur ba kho na'o// dpal 'khor lo sdom pa'i dka' 'grel rin po che'i tshogs zhes bya ba las/ snying po dang nye ba'i snying po'i sgrub pa'i cho ga'i le'u ste bzhi bcu rtsa gsum pa'o// // snying po dang nye ba'i snying po'i bsgrub par bya ba'i cho ga'i le'u bstan nas/ de'i sngags dang rnal 'byor ma'i 'khor lo gnyis kyi phrin las bstan par bya ba'i phyir/ le'u bzhi bcu rtsa bzhi pa bstan par bya ste/ de nas pho nya mor brten nas// zhes bya ba la sogs pa la/ pho nya mo zhes bya ba ni de'i nye ba'i snying po'i sngags kyi yi ge rtogs pa'i sku rdo rje mkha' 'gro dang mkha' 'gro ma drug bshad pa'i rgyud las bshad par bya ste/ rdo rje 'khor lo rtsibs drug bri// sna tshogs chu skyes 'khor lo gnas// sna tshogs rdo rje phreng bas bskor// der ni yi ge hUM las byung // bde chen rdo rje mkha' 'gro bsgom// phyag drug zhal gsum spyan gsum ste// mtshan nyid kun gyis nye bar mtshon// A li kA li las byung gtso// dpe byad brgyad cur yang dag ldan// rdo rje dril bus snyoms zhugs pa// de bzhin mi yi pags pa 'dzin// g.yon na thod pa kha T+waM ste// g.yas pa'i phyag na rtse gsum 'dzin// thod pa'i phreng bas dbu rgyan can// sna tshogs rdo rje ral pa 'phyang // dbu la zla ba phyed pa nyid// phyag rgya drug gis sku lus brgyan// gnag dang ser dang ljang ba'i zhal// stag gi pags pa gos su mnabs// dus mtshan dang ni 'jigs byed che// g.yas brkyang bas ni gnon par mdzad// ji ltar mgon po de bzhin du// rdo rje phag mo'i spyan la sogs// lha mo'i byin pas yang dag 'khril// dam par dga' bas kun du khyab// dzaHhUM baM hoH'i yi ge yis// ye shes dgug pa la sogs bya// sgor ni rnal 'byor ma drug ste// g.yas dang g.yon gyi bskor bas bzhugs// he ru ka ni dang po ste// gnyis pa rdo rje 'jigs byed ma// go ro tsa ni gsum pa yin// bzhi pa rdo rje b+ha ska ri// rdo rje drag mo lnga pa ste// drug pa rdo rje mkha' 'gro ma// sngo dang ser dang ljang dang ni// de bzhin dmar dang dud ka dkar// dbu skra grol zhing drag shul te// spyan gsum phyogs kyi gos 'chang ba// cang te'u ni sgra sgrogs shing // de bzhin dril bu phyag na 'chang // mi yi pags pa 'chang ba ni// nyi ma'i dkyil 'khor dag la bzhugs// dbu la thod pa'i phreng bas brgyan// g.yas brkyang ba yi gnas pas bzhugs// skal ldan yi ge drug las byung // thams cad rim pa ji bzhin dgod// ces 'byung ngo // yi ge bdun par yang dag ldan// zhes bya ba la/ sngags de dag dang ldan pa'i rnal 'byor ma rnams la brten nas las gang brtsams pa de dag thams cad 'grub par 'gyur ro// sngags dang ldan pa ni rnal 'byor ma 'di dag gis ji ltar bsam par bya zhe na/ lag dbus yi ge bdun dgod bya// rnal 'byor ma drug rtsibs drug gnas// zhes bya ba la sogs pa la/ lag pa g.yon pa'i mthil du 'khor lo rtsibs drug pa bris te/ de'i rtsibs rnams bskul ba dang ldan pa'i sgrub bya'i ming dang sngags dang ldan pa'i rnal 'byor ma drug gis mtshan par bya ste/ bsgrub bya gang dang gang gi gzugs de dang de'i gzugs 'dzin par bsams nas sngags kyi rgyal po kha nas bton na/ de'i gzugs ston par 'gyur ro// rnal 'byor ma rnams kyi sbyin sreg gis dgug pa la sogs pa ston par byed do/ thab khung du rnal 'byor ma'i 'khor lo bris te/ yi ga gnyis mngon par mnyes nas/ zla ba dang nyi ma bkod pa'i lag pa gnyis kyi rdul mnyes la bsreg par bya'o// dpal 'khor lo sdom pa'i dka' 'grel rin po che'i tshogs zhes bya ba las/ yi ge bdun dang rnal 'byor ma dag gi las kyi cho ga'i le'u ste bzhi bcu rtsa bzhi pa'o// // yi ge bdun pa dang / sku dag gi las bstan nas/ sku dang sngags kyi phrin las bstan par bya ba'i phyir/ le'u bzhi bcu rtsa lnga pa bshad par bya ste/ de nas las kyi rab mchog ni// ngag gi dngos grub byed pa'o// zhes bya ba la/ ngag bsgrub pa ni ngag gi dngos grub ste/ de la 'jug cing grub par byed pa ni ngag gi dngos grub rab tu sgrub par byed pa'o// bshad pa rnams las phul du gyur pa'i phyir las kyi mchog de bstan par bya ba'i phyir/ ka ra bI ra'i me tog dmar// ling+ga'i spyi bor bsnun par bya// zhes bya ba la sogs pa ni/ ling+ga rang byung ba'o// yang na ling+ga'i spyi bo ni rgyud 'dir gsungs pa'i rdo rje mkha' 'gro dang rnal 'byor ma'i phyag mtshan no// gsang ba'i rgyud las nges 'byung ba'i// zhes bya ba la/ gsang ba'i rgyud ni sku gsum ste/ de las byung ba ni de'i don du byung zhing gsang ba'i rgyud las nges par byung ba'o// nam mkha'i dbus su sna tshogs pad+ma de'i phyi rol du ston ka'i sprin ltar dkar ba'i zur gsum skye gnas kyi phyag rgya bcings te/ yi dags kyi ras su san rtsi dang tsan+dan dmar pos 'khor lo bris la/ bsgrub bya'i gzugs brnyan gyi snying gar dgod par bya'o// yang na skye gnas su bsams te/ rdo rje mthe'u chung bskyod par bya// zhes bya ba'i don to// dpal 'khor lo sdom pa'i dka' 'grel rin po che'i tshogs zhes bya ba las/ ngag gi dngos grub dgug pa'i cho ga'i le'u ste bzhi bcu rtsa lnga pa'o// // ngag gi dngos grub dgug pa bstan nas/ ha lnga'i las bstan par bya ba'i phyir/ le'u bzhi bcu rtsa drug pa bshad par bya ste/ de nas yi ge ha lnga yi// zhes bya ba la sogs pa la/ ha lnga ni haM hUM ho he ha'i bar du las bstan to// yid kyis bris nas ha lnga bkod pa'i lag pa gnyis phan tshun mnye bar bya'o zhes bya ba'i don to// dpal 'khor lo sdom pa'i dka' 'grel rin po che'i tshogs zhes bya ba las/ ha lnga'i las kyi cho ga'i le'u ste bzhi bcu rtsa drug pa'o// // ha lnga'i las kyi le'u brjod nas/ mkha' 'gro ma thams cad kyi sngags kyi las thams cad pa'i cho ga bstan par bya ba'i phyir/ le'u bzhi bcu rtsa bdun pa bshad par bya ste/ de nas yang dag bshad bya ba// mkha' 'gro kun gyi snying po ste// zhes bya ba la sogs pa smos te/ bshad pa'i le'u las gsungs pa'i mkha' 'gro ma thams cad kyi snying po'o// yang na le'u bzhi bcu rtsa brgyad pa las 'chad par 'gyur ba'i rab gtum la sogs pa mkha' 'gro ma thams cad kyi snying po'i sngags brjod pas so// sngags kyi mthu bstan par bya ba'i phyir/ dngos grub kun kyi 'bras bu 'byung // zhes bya ba la sogs pa smos so// ltogs pa'i rkang ba ni bya rog gi rkang pa'o// dpal 'khor lo sdom pa'i dka' 'grel rin po che'i tshogs zhes bya ba las/ mkha' 'gro ma thams cad kyi snying po'i las thams cad kyi cho ga'i le'u ste bzhi bcu rtsa bdun pa'o// // mkha' 'gro ma thams cad kyi snying po las thams cad kyi cho ga'i le'u bstan nas/ dpa' bo dang mkha' 'gro ma thams cad kyi gzhi gsang ba'i dkyil 'khor gyi cho ga bshad par bya ba'i phyir/ le'u bzhi bcu rtsa brgyad pa bstan par bya ste/ de nas gzhan yang bshad bya ba// mkha' 'gro kun gyi dge ba gang // zhes bya ba la sogs pa gsungs te/ mkha' 'gro ma thams cad ni rab gtum ma la sogs pa nyi shu rtsa bzhi'o// de dag gi dge ba ni dge ba'i rgyur gyur pa'o// snying po ni rnal 'byor ma thams cad kyi sngags te/ 'dod pa'i don thams cad grub par byed pa'o// ci nges par 'gyur ram zhe na/ gang zhig dran pa tsam gyis ni// zhes bya ba la sogs pa smos so// sngags de bshad par bya ste/ hA swA Ta pha hUM hUM ye nI r+NA badzra ba ye nI kiDA d+ha dbu rbas oM/ zhes bya ba'i sngags bklags pas 'grub pa ste/ sngon du bsnyen pa la sogs pa la ltos pa med par las thams cad byed ces bya ba'i don to// gang gi sngags yin pa de rnams kyi gzhi'i dkyil 'khor mdor bsdus pa bshad par bya ba'i phyir/ mkha' 'gro kun gyi gzhi yin te zhes bya ba la sogs pa smos so// ri bo bzang po zhes bya ba ni/ ri rab rin po che sna bdun gyi rang bzhin rtse mo brgyad dang ldan pa me tog dang 'bras bur bcas pa bres nas/ de'i steng du gzhal yas khang pa der gser dang dngul la sogs pa'i bum pa dgod do// de ji lta bu zhe na/ kun du zla ba ltar dkar ba// zhes bya ba'o// ha hA he he/ zhes pa bzhad pa'i phyag rgya'i thod pa bzhi des byin gyis brlabs pa'i mtshams kyi 'dab ma bzhi po dang / gzhan yang ye shes kyi 'dab ma'i 'dab ma bzhi la gsang ba'i yi ge nyi shu rtsa bzhi pa gsungs pa'i le'u las mkha' 'gro ma dang / lA ma dang / khaN+Da no hA dang / gzugs can ma ste bzhi po dang / 'khor lo gsum la dpa' bo dang / dpa' mo dang / de bzhin du sgo dang mtshams rnams su khwa gdong mal sogs pa dang / gshin rje sreg ma la sogs pa mdor bsdus pa blta bar bya'o zhes bstan to// dpa' bo rnams kyi dpa' mo nyid// ces bya ba la/ gang zhig bzhad pa'i phyag rgya thod pa bzhi po gsungs pa de rnams kyi yang dkyil 'khor gyi cho ga 'di yin zhe na/ dpa' bo nyi shu rtsa bzhi pa'o// mkha' 'gro dra ba'i sdom pa yin// zhes bya ba la sogs pa smos te/ dpa' bo nyi shu rtsa bzhi yang dag par bsdus ba ni mkha' 'gro ma'i dra ba'i sdom pa zhes bya ba'i don to// dpa' bo de dag gi ming ci yin snyam pa la/ sku'i 'khor lo la brten nas bshad par bya ste/ de/ rdo rje sems dpa' rnam snang mdzad// ces bya ba la sogs pa'o// ci bkod pa 'di dpa' bo rnams kho na yin nam/ 'on te gzhan dag yin zhe na/ mkha' 'gro ma dang rnal 'byor ma// zhes gsungs so// thugs kyi dkyil 'khor la brten nas bshad par bya ste/ de bzhin rab gtum ma sogs gzhan// zhes bya ba la sogs pa la/ bshad pa'i lus kyi gnas su gnas thams cad blta bar bya'o// 'khor lo'i bdag nyid can gnyis su med pa yin pa'i phyir/ nang gi sbyor ba bstan par bya ste/ 'khor lo'i bdag nyid rtag tu bsgom// zhes bya ba la sogs pa smos so// sngar bshad pa yi cho ga yis// zhes bya ba la/ dang po dang gsum pa la sogs pa'i le'ur gsungs pa'i rim pas mchod par bya'o// dpal 'khor lo sdom pa'i dka' 'grel rin po che'i tshogs zhes bya ba las/ dpa' bo dang rnal 'byor ma thams cad kyi gnas gsang ba'i dkyil 'khor gyi le'u ste bzhi bcu rtsa brgyad pa'o// // gsang ba'i dkyil 'khor du skye ba bdun pa'i bsgrub bya bstan par bya ba'i phyir/ le'u bzhi bcu rtsa dgu pa bstan par bya ste/ de nas gzhan yang bshad bya ba// phyugs kyi las ni cho ga bzhin// zhes bya ba la sogs pa smos so// 'bras btags pa las sngags pas ni// zhes bya ba la/ 'bras btags pa ni 'chad par 'gyur ba'i phyugs dang / ro langs bsgrub pa'i le'u sum cu rtsa gnyis pa las bshad pa'i phyugs rnams bya'o// bshad pa las gzhan rnams kyang phyugs su gzung gi / so sor nges ba can nyid ni ma yin zhes bya ba bstan par bya ba'i phyir/ de yi las ni bshad par bya// zhes bya ba la sogs pa la/ le'u sum cu rtsa gnyis pa der phyugs kyi grangs sna tshogs thams cad 'dra ba ste/ de dag kho nas le'u sum cu rtsa gnyis pa las bshad pa'i bza' ba dang bca' ba dang sbyin sreg la sogs pa'i cho ga rdza rnga bcing ba'i sngags kyis bya'o// le'u bcu gcig pa las gsungs pa'i skye ba bdun pa'i las bskang bar bya ba'i phyir/ de yis las mchog bshad par bya// mtshan nyid dag kyang khyad par du// zhes bya ba la sogs pa smos te/ de lta bu'i mtshan nyid can gyi skye ba bdun pa de dag gang zhe na/ skye ba gcig dang skye ba gnyis// zhes bya ba la sogs pa la/ gcig la brten nas bdun gyi bar du mi'i skye bar gnas pa gang la yod pa de ni skye ba bdun pa'o// de'i mtshan nyid bstan par bya ba'i phyir/ lus kyi dri ni rtag tu zhim// zhes bya ba la sogs pa smos so// dpal 'khor lo sdom pa'i dka' 'grel rin po che'i tshogs zhes bya ba las/ skye ba bdun pa'i bsgrub bya'i gzugs kyi cho ga'i le'u ste bzhi bcu rtsa dgu pa'o// // gzugs yongs su bsgyur ba'i cho ga brjod nas/ le'u bzhi bcu rtsa bdun pa las gsungs pa'i sbyin sreg gi sngags kyi sbyin sreg gzhan dag bstan par bya ba'i phyir le'u lnga bcu pa bshad par bya ste/ de nas sbyin sreg cho ga bshad// ces bya ba la sogs pa smos so// de ni legs na sbyin sreg de ci lta bu yin gsungs shig snyam pa la/ go mangs zhes bya ba la sogs pa gsungs so// tshe sring ba la dUr ba dang kusmaN+DaM la sogs pa rab tu sgrub pa'o// sbyin sreg bstan nas/ gzhan dag bstan par bya ba'i phyir/ de nas gzhan yang bshad bya ba/ sa dang gnas sogs rnal 'byor ma'i// zhes bya ba la sogs pa la/ sa ni rab tu dga' ba la sogs pa'o// gnas dang nye ba'i gnas la sogs pas nye bar mtshon pa'i sa la gnas pa'i rnal 'byor ma nyi shu rtsa bzhi'o// sa dang rnal 'byor ma de dag ci lta bu zhe na/ yan lag nying lag he ru ka'i// zhes bya ba la sogs pa la/ yan lag dang nying lag ni yan lag go// yan lag thams cad brtan g.yo'i bdag// ces bya ba la/ he ru ka ma yin pa'i thams cad kyi yan lag thams cad do// brtan g.yo'i bdag nyid ni zhes bya ba la/ brtan pa ni yul dang phyogs la sogs ba'o// g.yo ba ni skye po thams cad do// de'i bdag nyid gang la yod pa de ni sa la sogs pa ste/ brtan pa dang g.yo ba'i bdag nyid do// de gang zhe na/ gnas ni rab tu grub pa'i sa// zhes bya ba la sogs pa smos so// sa de dag gang gi yin zhe na/ shrI he ru ka'i gzhung spyod do// 'di dag nang gi bdag nyid sa// zhes bya ba la sogs pa la/ he ru ka'i sprul pa'i sku'i rang bzhin gyi gzhung spyod pa ni 'khyam pa'i sa rnams so// yi ge pu sogs kyis bstan pa// rgyud dang der pu dzA o a go rA de mA/ kA o tri ko ka la kA hi/ pre gr-i sau su na si ma ku / phyi'i sa rnams bshad nas/ nang gi bdag nyid kyis sku'i 'khor la brten nas bshad par bya ste/ kun du phyag dang zhabs ldan zhing // zhes bya ba la sogs pa smos te/ yi ge pu la sogs pas dzA lan+d+ha ra la sogs pa'i bar du rnam par rtogs par bya'o// dpal 'khor lo sdom pa'i dka' 'grel rin po che'i tshogs zhes bya ba las/ dbang gi sbyin sreg dang gnas la sogs pa bstan par bya ba'i le'u ste lnga bcu pa'o// // dbang gi sbyin sreg dang gnas la sogs pa dang sa rnams brjod nas/ man ngag bstan par bya ba'i phyir le'u lnga bcu rtsa gcig pa bshad par bya ste/ de nas gzhan yang bshad bya ba// man ngag shin tu rnyed dka' ba// zhes bya ba la sogs pa smos te/ shin tu ring du song nas man ngag gi rim pa bshad par bya zhes bya bar sbyar ro// sbas pa zhes bya ba ni shin tu gsang ba'o// gal te sbas pa yin na ji ltar bshad par bya zhe na/ dpa' bo yi ni brda ru gsungs// zhes bya ba la/ dpa' bo rnams kyi phan tshun rtogs par byed pa'i brda ni dpa' bo'i brda'o// des gsungs pa ni dpa' bo'i brdar gsungs pa'o// de dag grang du yin zhe na/ de dag de nyid bcu bzhi ste// zhes bya ba la sogs pa'o// de nyid bcu bzhi de dag gang zhe na/ gos ni phyag rgya lnga dang ldan// zhes bya ba la sogs pa la/ gos ni stag gi pags pa'o// yang na gang du gnas pa de ni gos te gzhal yas khang ngo // phyag rgya lnga la sogs pa ni me long lta bu la sogs pa'i ye shes lnga'o// shes rab yan lag ces bya ba ni rdo rje bzhi ste/ dang po stong nyid byang chub sems// gnyis pa sa bon bsdus pa'o// gsum pa gzugs brnyan rdzogs pa ste// bzhi pa yi ge dgod pa'o// zhes bya ba 'byung ngo // phur bu dra ba ni khro bo'i phur bu dang / rdo rje ra ba dang dra ba dang bla re dang mda'i dra ba dang me'i 'obs la sogs pa'o// A li kA li zhes brjod pa// zhes bya ba ni/ zla ba dang nyi ma'i gzugs su gyur pa'o// rgyu la sogs stong sngon 'gro yin// zhes bya ba la/ rgyu ni skyed par byed pa ste/ de dang po gang la yod pa de ni rgyu la sogs pa ste byas pa la sogs pa'i skye ba'o// des stong pa ni rgyu la sogs pas stong pa ste/ bya ba nan tan grub pa'i ye shes bzhi pa'o// ji skad du/ sangs rgyas kun gyi bya ba gang // snang ba med cing gzhi med pa// ma skyes ma byas dag pa ste// dngos dang dngos med rnam par spangs// zhes 'byung ngo // de las lam de'i sngon du 'gro ba ni gsum pas sor rtog pa'i ye shes so// 'jug pa sgra la sogs pa nas// zhes bya ba la/ rgyu'i rdo rje 'chang gis 'jug pa ni skye ba'i rgyur gyur pa sgra ste/ gnas skabs bzhi dang ldan pa'i yi ge hUM ngo // sogs zhes bya ba ni/ zla ba dang nyi ma'i mtshan ma dag go// ji srid bsdus pa'i sbyor ldan nyid// ces bya ba ni/ gsum po de dag gong bu'i tshul du bsdus pa'i sbyor ba ni nan tan grub pa'i sbyor ba'o// bdud rtsis tshim byed ces bya ba ni/ shin tu rnam par dag pa'i chos kyi dbyings kyi bdag nyid can gyi rdo rje 'chang chen po de dgug par bya'o// mya ngan las 'das bya ba ni// zhes bya ba ni de las gzhan pa nyid kyis gzhan du bzlog pa'o// lag pa'i mchod pa zhes bya ba ni sngar bshad pa'i rtogs pas bya ba'o// bshad pa'i mtshan nyid can gyi rnal 'byor ba gal te 'chi ba yin na/ gzhan gang zhig lus snyam na/ 'pho ba'i dus na rnal 'byor pa zhes bya ba la sogs pa smos te/ gzhan rnams ni 'chi zhing gshin rje'i 'jig rten du 'gro na rnal 'byor ba yang sngon gyi las yongs su gtong bas gnas khyad par can la brten par bya'o// de bas na/ mkha' 'gro'i gnas su khyer bar 'gyur// zhes bya ba la sogs pa smos te/ spros pa thams cad las grol zhing sems can thams cad kyi don byed pas na gnas te sku gnyis sdud par byed pa rang bzhin kyis 'od gsal ba'i sems te/ mkha' 'gro'i gnas so// de 'dra'i dpa' can rnal 'byor pa// sa steng na ni rnyed par dka'// zhes bya ba la/ de ltar yon tan bshad pa'i bcom ldan 'das dpal bde mchog dang / dpa' bo ste thod pa'i dum bu phyed pa la sogs pa dang / rnal 'byor ma rab gtum ma la sogs pa de dag sa steng na rnyed par dka' ba ste lus kho nar rnyed par sla zhes bya ba'i don to// phyag rgya bstan par bya ba'i phyir/ mgul rgyan gdu bu zhes bya ba la sogs pa smos so// bsgom pa ni gnas bstan par bya ba'i phyir/ ri rtsa zhes bya ba la sogs pa smos so// thugs kyi dkyil 'khor la brten nas dpa' bo dang dpa' mo'i mtshan bstan par bya ba'i phyir/ rdo rje dril bu zhes bya ba la sogs pa smos te/ de la 'khor lo dang rjes su mthun pa'i phyir rdo rje dril bu dang / pad+ma'i dril bu dang / 'khor lo'i dril bu dang / 'khyud ces bya ba ni de dang ldan pa'i phyag rgya gnyis kyis dpa' bo la 'khyud pa'o// dpa' bo dang dpa' mo rnams kyi sgras bstan par bya ba'i phyir/ rtsa bzhi phyed ces bya ba la sogs pa la/ dpa' bo dang dpa' mo rnams kyi phyed ni nyi shu rtsa bzhi'o// yang na zhal re re dang spyan gsum gsum ste/ zhal bzhi la spyan bcu gnyis so// spyan gyi grangs kyis zhal gyi grangs shes par bya'o// de ltar gyur pa'i bcom ldan 'das la dpa' bo dang rnal 'byor ma rnams kyis bskor zhes bya ba ni/ mkha' 'gro ma la sogs pa dang / khwa gdong ma la sogs pa dang / gshin rje sreg ma la sogs pa'i 'khor dag gis yongs su bskor ba'o// ji ltar de dag sgom zhe na/ srub dang bsrub ba bya'i sbyor ldan pas// zhes bya ba la sogs pas so// dpal 'khor lo sdom pa'i dka' 'grel rin po che'i tshogs zhes bya ba/ rnal 'byor chen po'i rgyud kyi rgyal po las/ le'u lnga bcu rtsa gcig pa'o// // mtshan mchog bla ma nam mkha' dang mnyam pa'i rgyud phyi ma/ dpal 'khor lo sdom pa phyag bzhi nas khri phrag bcu'i bar gyi phyag mtshan 'chang ba'i he ru ka las/ snying rje'i dbang gis lha mos btus pa'i dka' 'grel rin po che'i tshogs zhes bya ba/ slob dpon chen po dpal dka' rgyal mi thub zla bas mdzad pa rdzogs so// // rmongs pa'i gnas kun rtogs byed blo zhes bya ba yis// man ngag ma lus nges par ston pa'i sgron ma 'di// don gsal rin chen tshogs zhes bya ba'i dka' 'grel 'dis// don rnams rtogs par byed pa yid 'ong ston byed yin// rgya gar gyi mkhan po tA ra kla shu dang / bod kyi lo tsA ba dge slong gu Na shrIs bsgyur cing zhus te gtan la phab pa'o// 