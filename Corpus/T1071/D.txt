@##// rgya gar skad du/ a tsin+ta kra ma u pa de sha nA ma/ bod skad du/ bsam gyis mi khyab pa'i rim pa'i man ngan ces bya ba/ dpal rdo rje sems dpa' la phyag 'tshal lo// bcom ldan 'das 'jig rten dbang phyug la phyag 'tshal lo// shes rab mchog gi mngal nas byung // gdod nas gnyis med gnas pa la// phyag 'tshal bzang po'i zhal snga yi// yang dag rim 'ong bri bar bya// thabs dang shes rab gsang ba che// snying rje bsam mi khyab mtshan nyid// ngag gi spyod yul bsam las 'das// ye shes rang las 'char bar 'gyur// rang bzhin bde ba'i 'byung gnas nyid// rang byung gnyis su med pa'i mchog // de ni dngos po'i rang bzhin du// bltas te bsgom pa dmigs su med// byang sems rdo rje can bcas pas// dngos po med pas gzigs mi 'gyur// rtag dang chad pa'i bye brag dag // don dam du ni gnyis med gzigs// dngos bo dang ni stong pa nyid// gnyis su med par mnyam par bsgom// gnyis po 'di dag yod min pas// rnam pa thams cad gnyis su med// gnyis po dag ni rnam dpyad na// gnyis med ye shes 'char bar 'gyur// mnyam pa ro mnyam rnam pa ste// bsam gyis mi khyab ye shes mchog // rtog dang brtag pa'i sbyor ba yis// gnyis med mchog ni bsgom pa min// bde ba'i rdo rje mi rtog pa// bsam gyis mi khyab kyis thob 'gyur// bskyed pa rnam par rtog pa'i rgyu// mi skye ba yang de bzhin no// gnyis kyi rnam pa dang bral bas// bag chags bag chags ldan par spangs// ye shes bag chags dang bral bas// bzang po'i zhabs kyi rim gyis 'ong // rang byung khrem gnyer med pa ni// rtog pa thams cad yang dag spangs// dngos dang dngos med rang bzhin gyis// gnyis kyi bag chags 'ching ba nyid// mi rtog pa yi rang bzhin gyis// bsam mi khyab pa nyid kyis dpyod// rtog pa'i dri ma 'dra ba yis// rin chen sems ni dri can byas// gnyis su med pa'i ye shes nyid// dri ma bral phyir sangs rgyas brjod// thams cad rtog med bdag nyid du// rnal 'byor pa yis rtag tu blta// ting 'dzin bsgom pa 'di nyid ni// bzang po'i zhal snga nas kyis bstan// rang gi rang bzhin ma skyes la// 'jig pa nyid ni yod ma yin// ye shes de ni gnyis med min// rtog pa thams cad rnam par spangs// dpal ldan bde chen rdo rje can// mi rtog don skyed byed pa po// phyi rol nang gi rnam rtog gis// 'jig rten thams cad yang dag bstan// sangs rgyas rdo rje 'dzin sogs kyis// rtog pa phyi rol nyid du bstan// gnyis med gnyis las rnam grol ba// ye shes rang nyid skye bar 'gyur// dngos po med par bsgom pa min// dngos por yang ni bsgom pa min// 'jig pa med pa'i bde bsams na// bsam gyis mi khyab gnyis med gnas// sems can kun gyi bsam pa gang // shes rab mngal na rnam par gnas// snying rje sad pa'i mda' yis ni// bde ba chen po'i 'ben la 'bigs// dogs pa kun las rnam par grol// gnyis su med cing mchog tu zhi// mkha' mnyam rnam rtog las grol ba// de nyid gnyis su med par brjod// bsam gyis mi khyab rnal 'byor gyis// dngos po thams cad rnam par bsgom// chos kyi zhal snga'i rim 'ong ni// bzang po'i zhal snga nas kyis gsungs// rnam pa'i dbye ba gnyis med la// dpal ldan mgon po bde ba che// gcig tu gyur pa'i rang bzhin las// 'gro ba rnams ni rnam par sprul// stong pa dmigs pa smra ba yis// brdzun du smra bas bslus pa rnams// rnam rtog rmongs pa'i 'ching ba yis// bde ba dam pa gnyis mi rtogs// thabs dang shes rab rnam dag las// phyi rol rtog pa ngan pa'i rtags// gnyis med ye shes rnal 'byor che// bde ba chen po gcig nyid du// brtan dang g.yo ba'i dngos po kun// gnyis su med pa'i rnam par gnas// de rnams rang bzhin rnam dag cing // mkha' ltar dri med gnyis med la// nga rgyal gyis ni tha snyad brtags// tha snyad de yang yod ma yin// tshor dang tshor po mtshon bya bral// gnyis med bde ba chen po nyid// gang yang bsam med rang bzhin phyir// sangs rgyas blo yi spyod yul min// thams cad de yi rang bzhin nyid// rang byung bsam pa rnams las 'das// sa steng srog chags thams cad ni// rtog pa'i dra bas nyams par 'gyur// ye shes gcig pu gnyis med pa// rnam par rtog pa rnam spangs pa// rtag dang chad pa ji snyed pa'i// phung po gnyis ni yod min pas/ dbu mar yang ni mi dmigs pa'i// gnyis su med pa'i ye shes mchog// gnyis dang gnyis med rnam rtog ste// thabs dang shes rab rnal 'byor che// ro gcig gnyis su med par brjod// 'dod chags 'dod chags bral ba spangs// dbu mar dmigs par mi 'gyur ro// rang rig pa yi bde ba nyid// de nyid gnyis su med par brjod// mtshan bzhi mtshan nyid rnam par grol// rig pa po dang rig bya spangs// bdag med so sor rtog pa yis// rin chen sems ni rab rtogs byas// dngos po rang bzhin med pa'i phyir// dngos med nyid kyang mthong mi 'gyur// dbang po'i shes pas rtogs pa yis// gnyis med ye shes ngo mtshar che// spros pa thams cad rnam bral zhing // nam mkha' lta bur dri ma med// rtog pa'i dra ba rnam gcod cing // bsam gyis mi khyab gnyis med mchog // gnyis med bcud kyis phug pas na// rdo dang shing yang de yi dngos// lha yi rnam par 'gyur ba ni// bzang po'i zhal snga nas kyis gsungs// thabs dang shes rab snying rje che// gcig tu ro gcig rnam pa nyid// der ni ye shes skye bar 'gyur// gnyis med bde ba chen po nyid// gzugs dang sgra dang ro las 'das// dri dang reg bya la sogs spangs// chos dbyings rang bzhin rnam par dge// gnyis su med pa'i ye shes mchog // dogs pa kun las rnam par grol// gzung dang 'dzin pa rnam par spangs// rang bzhin rnam dag ma gos pa// gnyis med don ni dam pa'o// ma skyes pa dang mi 'jigs pa// mi 'gyur ba dang mi gnas pa// gnyis su med pa'i ye shes mchog // 'di ni phyag rgya chen po nyid// yon tan rnams dang skyon rnams ni// sems kyi rnam par brjod pa ste// de la dmigs pa ye shes mchog // khrem gnyer med pa'i rang bzhin can// ye shes rang las skye bar 'gyur// cung zad kyang ni bsgom pa med// gang phyir bsam med chos 'di nyid// gnyis med sangs rgyas rnams kyi gnas// shin tu dri med ches dag cing // sgom pa po dang bsgom bya spangs// dpal ldan bde ba'i 'byung gnas kun// rnam rtog med pas nges mthong 'gyur// lha yi gzugs ni du ma dang // rdo rje sems dpa' la sogs sku// sangs rgyas gzugs brnyan thams cad dang // rnal 'byor pa yi dkyil 'khor tshogs// khro bo'i rgyal po thams cad dang // de bzhin rig pa'i lha mo nyid// dkyil 'khor 'khor lo bzang po ru// snang pa'i rnam pa dri med nyid// de bzhin mdo sde'i sde snod dang // gzhan yang pha rol phyin rim dang // sngags dang phyag rgya rig pa dang // de bzhin snying nyid bskul ba dang // sngags kyi smra ba ma lus pa// dkyil 'khor dang ni sbyin sreg dang // bzlas dang mchod pa'i cho ga rnams// gnyis med las ni rang nyid skyes// zhi ba nyi ma lta ba dang // de bzhin mchod 'os khyab 'jug pa// rig byed tshad mar smra ba dang // gzhan yang rang bzhin skye bar 'gyur// kun mkhyen gnas kyi sbyor ba 'di// bsam gyis mi khyab mi rtog pa// kun du bzang po zhes bya'i lha// yid bzhin nor bu bzhin du 'byung // sa 'og ral gri ril bu dang // shing lha bum pa gnod sbyin mo// bcud dang mig sman bzang po yang // rang nyid 'grub ste gzhan du min// sngags pas dngos po bsgom bya min// dngos med nyid kyang bsgom bya min// rnam par mi rtog mos pa yis// thams cad rang nyid skye bar 'gyur// sangs rgyas nyid kyang 'grub 'gyur na// zhi ba khyab 'jug sogs ci smos// de la tha snyad yod ma yin// gzugs dang kha dog mtshan nyid med// sgyu ma'i rnam 'dzin bzang mo nyid// dang po'i rang bzhin dri ma med// rang bzhin 'od gsal rnam dag ste// rtag tu dga' bde'i 'byung gnas nyid// sku dang gsung dang thugs dang bral// me long me lce 'bar ba 'dra// mchog dga'i bde ba rnam pa ste// rtag tu bde chen 'byung ba'o// yi ge dang ni ming brjod pa// sbyor ba'i tshig tu rab tu bstan// gzhan du ngag gi lam 'das phyir// smra ba nyid de mi nus so// bya ba'i tshul la zhugs pa yin// 'dod pa'i don la rol ba yi// mchod pa mchog gi dus su ni// bzang po'i zhal snga nas kyis bstan// shes rab gnyis su med pas ni// gcig pu'i rnam pa'i rang bzhin las// bag chags zad par gyur pas na// sangs rgyas nyid ni nges par 'thob// sna tshogs rigs kyi mthu yis ni// lta ba sna tshogs sbyor ba las// bag chags dri ma bsags pas ni// gnyis med nyid ni rtogs pa min// thog mtha' dbus dang mtha' ma bral// bskyed pa dang ni rdzogs pa spangs// bsam dang sems pa dang bral ba// gnyis su med pa'i ye shes mchog // gnyis med ces bya sangs rgyas su// bzang po'i zhal snga nas kyis gsungs// de phyir sangs rgyas rtogs pa las// sgrub po dam pa sangs rgyas 'gyur// tshig gi sbyor ba bstan pas na// sangs rgyas dang ni gnyis med brtags// don dam tha dad med tshul gyis// gnyis med sangs rgyas gnyis su med// bstan pa'i ye shes 'char bas na// rtogs ba'i rtog pa ring spangs te// dngos po la sogs rtog pa kun// de nyid las ni lkog tu gyur// bzang po'i zhal snga'i bka' drin gyis// nyams pa gso ba'i sbyor ba las// gnyis med ming du gzung ba la// bdag ma 'byor ba bye bzod par mdzod// mkhas pas rab tu 'bad pas kyang // bag chags rnams ni zad par byas// gzhan du bskal pa grangs med du// bye ba sangs rgyas nyid ma yin// ye shes gnyis med mgon pos ni// bag chags rnams ni zad par byed// bag chags zad par gyur pa na// gnyis su med pa'i sangs rgyas brjod// bag chags bral ba'i gnas skabs na// skyes bu tha ma 'bring po dag // gang gi phyogs ni yod min pas// de ni sangs rgyas brjod par bya// rang bzhin med pa'i rang bzhin gyis// shes rab cha ni yang dag gnas// thabs ni dngos po bskyed pa po// bzang po'i zhal snga nas kyis bstan// de dag 'dus pa'i bdag nyid can// ro gcig rnam par sbyor ba las// 'di ni gnyis su med pa'i mchog // bzang po'i zhal snga nas kyis gsungs// bsam dang sgom pa por bstan med// mchog tu dga' ba'i gzugs can ma// sangs rgyas nyid ni thob bya'i phyir// bzang pos bzang po gsungs pa nyid// dpe ni chos rnams thams cad la// bzhag pa nyid du de mi nus// mig sogs yid kyi rnam shes kyi// dpe yi dngos po rnam par spangs// gcig nyid thog ma med pa dang // mtha' med rnam par yang dag gnas// bla ma'i zhal snga'i bka' drin las/ mchog gcig gis ni shes par 'gyur// rnal 'byor skyes bur bshad pa ste// rjes su rnal 'byor rig pa'i mchog // gnyis 'das shin tu rnal 'byor te// gnyis med ye shes rnal 'byor che// rnal 'byor pa nyid sangs rgyas 'gyur// nyi zla gza' yis zin pa na// shes rab rdo rje'i sbyor ba las// zhu bas gnyis med ye shes kyis// skye ba 'dir ni sangs rgyas nyid// don dam dga' ba'i rang bzhin te// gzung dang 'dzin pa rnam par spangs// grub pa'i gzugs su the tshom med// snying rje gnyis su med pa'i mchog // gzugs kyi thog ma 'bring po ni// gang yang mig gis mthong gyur pa// don dam don gyi rang bzhin gyis// gnyis med dam par blta bar bya// gang yang rna bas thos 'gyur ba'i// sgra dang sgra ngan rnam phye ba// sgra las 'das pa ye shes gtso// thos pa gnyis su med pa'i mchog // gang yang lce yis myong 'gyur ba'i// ro mchog ro ni ngan pa yi// ro drug gcig tu gyur pa yi// gnyis med mchog ni rtogs par bya// sna yis dri ni snam shes pa'i// ri dwags lte ba la sogs dri// gcig tu gyur pa'i rang bzhin gyis// gnyis med mchog ni shes par bya// lus kyi reg bya'i rang bzhin rnams// rigs bzang rigs ngan rnam phye ba// thabs dang shes rab sbyor ba yis// snyoms 'jug gnyis su med pa'i mchog // mtha' med thams cad khyab pa po// ye shes snang ba'i 'od zer las// rang byung mchog tu dga' ba nyid// gnyis med sangs rgyas dam pa ste// 'du byed tshor ba 'du shes dang // gzugs dang rnam par shes pa nyid// ye shes lnga yi rang bzhin sku// lnga med gnyis su med pa'i bdag // rtag pa mi bskyod rin chen dang // tshe dpag med dang don yod bdag // lnga bdag gyur pa'i ril po ni// drug pa bde ba chen po nyid// sa dang chu dang de bzhin me// rlung dang nam mkha'i nyid deng ni// 'byung lnga lhan cig skyes pa ni// byang chub gnyis su med par 'gyur// me long mnyam nyid bya nan tan// so sor rtog pa chos dbyings rnams// rnam par rtog brkyen gyis brtags// rang byung gcig pu gnyis su med// sems can bsam pa'i dbang gis ni// lta ba la sogs rnam par phye// zhi sogs khyab 'jug tshangs pa dang // kun mkhyen gcig pu gnyis su med// mig las byung sogs ma lus dang // yid kyi spyod yul las 'das pa// don dam gnyis med ces bya ba// ngag gi spros pa kun rdzob kyi// gnyis su med la kun du brtags// don dam gnas skabs dbyer med pa// gnyis su med la sangs rgyas med// rtog pas nam mkhar sbyor ba ni// ngag gis spros pa bstan pa yin// bstan bcos rim pas tshig tu ni// rnam par phye ste bshad pa yin// gnyis med las gzhan sangs rgyas ni// smra ba nyid du mi nus so// stong pa bcu drug bshad pa dang // shes rab bcur ni brtags pa dang // sangs rgyas lngar yang bshad pa dang // rnam rig dag ni gnyis su med// me long snang ba'i gzugs brnyan ni// ji ltar kun du snang 'gyur ba// de bzhin gnyis med ye shes 'dir// sangs rgyas byang chub bsam mi khyab// khams gsum dag ni thams cad du// skye dang gnas pa'i rgyu rnams kyi// de kun gnyis med ye shes las// skye bo thams cad 'byung bar 'gyur// rgya mtsho ri dang shing dang ni// rtswa lcug gel ba la sogs pa// gnyis med ye shes las byung ba// 'di la the tshom yod ma yin// pha dang ma yang gcig pa ste// 'di la gnyis yod ma yin no// gnyis med ye shes rang bzhin las// gzhan yang thams cad skye bar 'gyur// 'di ltar thabs dang sbyor ba yis// shes rab gnyis med rang bzhin las// skye ba 'dir ni rnal 'byor pas// sangs rgyas nyid ni 'phral du rnyed// ye shes dag gi rang bzhin mchog // bla ma brgyud pa rim pa'i gzhung // snyan nas snyan dang zhal nas zhal// bzang po'i zhal snga nas kyis gsungs// bzang po'i zhal snga'i bka' drin las// bsam med sgom pa'i rnal 'byor pa// rdzogs pa'i rnal 'byor 'di yis ni// sangs rgyas nyid ni nges par 'thob// rta mchog pa yi zhal snga nas// in+d+ra b+hU ti legs smrar bcas// sgeg pa'i rdo rje gun di ri// slob dpon pad+ma snying rje che// chos kyi zhal snga'i rim pa las// bzang po'i zhal sngar phrad pa nyid// gnyis su med pa'i ye shes mchog // thams cad kyi ni dgongs pa gcig // sngags kyi smra ba ma lus dang // de bzhin pha rol phyin pa'i lugs// mdo sde sde snod la sogs pa// 'dir gcig gnyis med bde chen pos// mchod 'os zhi ba nyi ma sogs// so so'i grub pa'i mtha' nyid dang // khyab 'jug dang ni shes bu'i chos// gnyis su med par bstan pa'o// gnyis med phyi rol yod min pas// lha dang lha min tha ma ni// thams cad gnyis med ye shes las// so sor snang ba gsal bar 'gyur// stong pa'i bye brag tu phye ba// snying rje dang ni gnyis med 'dres// thabs dang shes rab mnyam par ldan// sangs rgyas rang bzhin kun bla ma// 'di ni bzang po'i zhal snga'i gzhung // ye shes rgya mtsho dam pa nyid// 'o ma'i rgya mtsho bsrubs pa las// dam pa thams cad skye 'gyur zhing // tshangs pa khyab 'jug dbang phyug che// gang yang sangs rgyas sogs grags dang // nyi zla gza' skar bcas ba yang // ye shes rgya mtsho las byung zhing // legs smin dang ni dbyangs can nyid// ro yi mchog ni myang ba dang // tshangs bcas lha min mi rnams ni// bdud rtsi las ni thams cad long // rdo rje 'dzin pa'i sa dge ba// bcu gsum du yang rnam bshad pa// gru gsum rnam par 'byung ba ni// 'di ni chos kyi 'byung gnas brjod// nyi zla chu yis gang ba yis// shes rab gzugs ni cher 'bar ba// bde las bde ba chen po kun// sangs rgyas nyid ni 'thob byed ma// bad chen 'dab ma bye ba nyid// de yi dbus na rnam par gnas// rtag tu ge sar bcas pa'i nang // A li kA li yang dag ldan// zla ba nyi ma'i gos kyis bkab// shes rab dgu dang yang dag ldan// 'dzag cing 'bar ba'i rnam pa nyid// thig le zla ba 'char ba'i mchog // dga' ba skyed byed bzang mo ste// ma lus don gyi 'bras ster ma// dang ba'i bdud rtsi shin tu gang // nor bu rin chen mnyam par ldan// yon tan mtha' yas sa yi gzhi// bde dpal rdo rje can gyi gnas// thams cad tshim par byed pa mo// 'byin byed skyed par byed pa mo// lha yi gzugs ni du ma dag // gnyis med rgya mtsho las ni 'byung // chos dang longs spyod rdzogs gzugs dang // sprul pa yi ni sku nyid kyis// sems can du ma kun gyi don// phyogs bcu'i 'jig rten khams rnams kyi// mtha' yas mthar thug thams cad du// chos kyi 'khor lo bskor ba po// stobs bcu yi ni ye shes ldan// shes rab gtso bo dam pa nyid// mkha' 'gro pad+ma nges par rig // lam mchog bzang po'i rim las 'ongs// snying ga lte ba'i pad+ma dang // de bzhin lkog ma'i pad+ma nyid// dril can skye gnas pad+ma yi// dngos su 'dzag pas rnam par gnas// bshang gci khu ba 'pho ba dang // lta dang snom dang nyan pa dang // ro mchog rnams ni rig par 'gyur// sgo dgu dag nas rgyu ba yi// sa bon pad bsnol rnam pa mtshungs// 'og dang steng du rnam par gnas// 'di ni shes rab ces bshad pa// sangs rgyas kun gyi yul nyid do// de yi dbus na gnas pa'i lha// mchog gi dbang phyug gnyis med pa// pad+ma gsum du rol bar 'gyur// thams cad mkhyen pa'i bde chen po// me dang chu dang dbang chen dang // rlung gis rnam par brgyan pa nyid// dal bus 'khor ba'i sbyor ba yis// bye brag gsum du 'dren par byed// dril can bu ga'i lam gyis ni// sna yi rtse mor sbyor ba las// srol gong rdo rje'i bu ga ru// sangs rgyas phreng ba gnyis su med// 'khor bas yongs su nyon mongs na// dril can rtse mor ngal so nas// rdo rje lce yis rab sbyor bas// bdud rtsi btung bar bya ba nyid// de nas lus ni rnam dag pa// rang bzhin dri ma med par 'gyur// shes rab bzang zhing yid gzhungs pa// rga dang 'chi ba nyams par byas// bzang po'i zhal snga'i rnal 'byor gyis// bdag la rnam par rol par gsungs// ting 'dzin bdud rtsi zhes bya ba// bde ba'i mchog de bzhin du min// sna nas rngub pa'i bye brag gis// haM gi rnam pa mi shigs pa// dril can bu ga'i lam du ni// rtsa rnams sum cu rtsa gnyis gnas// so ni sum cu rtsa gnyis brjod// cha dang cha min gnyis su med// sna yis rngub pa'i bye brag gis// haM gi rnam pa mi shigs pa// dril can bu ga'i lam gyis ni// nges par 'dren pa lam gyi mchog // de la sgo ru ngal so zhing // dag pa'i rnam pa 'od gsal ba// thog ma med nyid ces bya ba// bde dpal rnam par yang dag gnas// de nas rlung gis phul ba dang // dbang chen yang ni gsal bar 'gyur// nges pa'i lam yang gsal 'gyur ba// mchog gi dbang phyug mi shigs pa// sa ni bcu gsum dbang phyug mchog // thog ma med par grub pa'i gzugs// chos kyi 'khor lo bskor bas so// bzang po'i zhal lnga'i man ngag ste// snying po brgyud pa'i rim pa yi// gang yang thos pa kun bzung nas// de thos bsam pas bsgom pa yin// bzang po'i zhal snga'i bka' drin gyis// nyan pa goms pa'i sbyor ba las// dge can tog rtse zhes bya bas// gzhung 'di dag ni yang dag bsdus// bdag ni bzang po'i zhal snga dang // slob dpon gzhan dang rnal 'byor pa// sems can rnams ni ma lus pa'i// bran du skye dang skye gyur cig // bsam pa 'di yi sgo nas ni// gal te bdag ni sangs rgyas 'gyur// 'on te dmyal bar 'gro srid na// dmyal nyid bde ba can du shog // bsam med gnyis med rdzogs pa yi// rim pa'i man ngag mkhyen pa bla// lha yi rang bzhin ma lus sngags gzhung rnal 'byor mchog // rnal 'byor rgyas pa mtha' yas bla ma las byung dri med 'di// glen pa blo zhan bdag nyid dran pa tsam phyir bris pa yin// bsam gyis mi khyab pa zhes bya ba phyag rgya chen po thob pa'i slob dpon tog rtse zhabs kyis mdzad pa rdzogs so// bde ba'i myu gu dang 'gos kyis bsgyur ba'o// 