@##// dpal rdo rje rnam par 'joms pa la phyag 'tshal lo// lha mo brgyad kyi dkyil 'khor du dbang bskur bar 'dod pas sgrub pa po dam tshig dang ldan pas gnas khang yid dang mthun par lha mo brgyad kyi dkyil 'khor bzhengs te/ sa chog dang sta gon la sogs pa rdzogs par bya ste/ stegs bu gru bzhi tshad dang ldan pa la thig btab la/ tshon dgye ste/ pad+ma 'dab ma brgyad pa dmar po la lte ba sngon po pad+ma bcas pa mu khyud ser po la/ a dkar pos bskor ba khyams dang sgo rigs dang 'dra ba bri ba'o// bum pa dgu rgyan rnams kyis legs par brgyan pa la gtso bo nas brtsams te/ lha so so'i phyag mtshan gur gum dang mtshal bsres la gdab po// sgo bzhi la seng ldeng gi phur pa bzhi btsugs la dar le brgan gyi cod pan gdags so// de nas lha mo dang gtso bo dang de dag so so'i sngags dang phyag rgya dkyil 'khor gyi cho ga nas 'byung ba bzhin/ spyan drangs la so so'i bum pa'i nang du bzhugs su gsol te/ lte ba'i bum pa las rdo rje rnam 'joms sku mdog sngon po phyag gnyis kyis thugs kar bum pa 'dzin pa/ bum pa'i kha sna tshogs rdo rjes bcad pa/ sku la rat+na'i rgyan sna tshogs pas brgyan pa/ dbu la don yod grub pas brgyan par bsgom/ shar du pad+ma la mu tig dkar pos phyag gnyis thugs kar dpal be'u 'dzin pa'o// shar lhor 'joms byed dkar mo 'khor lo bsnams pa'o// lhor rgyas pa sngon mo phyag gnyis pad+ma bsnams pa'o// lho nub tu rnam rgyal sngon mo phyag gnyis stag gi rgyal mtshan bsnams pa'o// nub tu lha mo dkar sham dmar mo phyag gnyis gdugs 'dzin pa'o// nub byang du mdangs can ma dmar mo phyag gnyis gser gyi bum pa 'dzin pa'o// byang du yid gzhungs ma ljang ser phyag na dung bsnams pa'o// byang shar du yid bzangs ma ljang ser phyag gnyis na g.yung drung 'khyil pa bsnams pa'o// lha mo de dag kyang rin po che'i rgyan sna tshogs pas brgyan pa'o// dbu la don yod grub pa'am rnam 'joms kyis brgyan pa'o// las dang rdo rje nges par rdzogs pa rnams rnam par bsgom par bya'o// de nas de dag gi thugs kar zla ba'i dkyil 'khor gyi steng du A li'i phreng ba las so so'i sngags kyi rang sgra grag par dmigs te/ dkyil 'khor gyi cho ga bzhin du so so'i sngags dang phyag rgyas ye shes kyi dkyil 'khor spyan drangs la/ mchod pa dang bstod pa dang / 'dod pa'i don la gsol ba gdab pa la sogs pa byas la/ de nas bdag nyid khrus byas la gos sar pa gyon te bzlas pa brtsam par bya'o// de yang bum par lha so so'i thugs ka'i sngags kyi rang sgra dang / phyi rol du 'byung ba sna tshogs pa'i rang sgra dang / bdag nyid kyis brjod pa'i rang sgra dang gsum la dmigs la/ oM ma ti s+thi ra badzra hUM phaT/ oM shu tisbri ra badzra hUM phaT/ oM pra ti sbri ra badzra hUM phaT/ oM a pra ti ha ta badzra hUM phaT/ oM a mo g+ha badzra hUM phaT/ oM e h+yi hi badzra hUM phaT/ oM shI rgyu badzra hUM phaT/ oM d+ha sa bya badzra hUM phaT/ ces bum pa re la brgya rtsa brgyad phul te/ mchod pa lnga'i rdzas rdo rje'i chus bsang gtor byas te dbul ba dang / gtso bo dang lha mo brgyad kyis drangs te/ so so'i spyan drang ba dang / bzhugs su gsol ba dang / phyag btsal ba dang / bstod pa bya'o// de ltar rdzogs nas phyogs skyong rnams dang bgegs rnams kyi gtor ma btang la bstod pa bya ste/ rnam dag rjes su dran par bya'o// de nas slob ma dkyil 'khor du gzhug pa dang / rdo rje dril bu dang chu dang / cod pan la sogs pa'i dbang bskur la/ ba lo sgra sna tshogs pas btang ngo // de nas dkyil 'khor bsdu bkra shis gsol/ bla ma la yon 'bul lo// lha mo brgyad kyi dkyil 'khor du dbang bskur ba/ dpal mar me mdzad bzang che pos mdzad pa rdzogs so// 