@##// rgya gar skad du// swa a d+hiSh+ThA na kra ma/ bod skad du/ rang byin gyis brlab pa'i rim pa/ dpal rdo rje sems dpa' la phyag 'tshal lo// bdag la byin gyis brlab pa'i cha'i khyad par bstan pas sprul pa sgyu ma'i bdag // dpal ldan rdo rje sgeg mo nyid la lhag par rol pa'i ro gang ci yang rung // rdo rje bdud rtsi dpal ldan gang la gang gis bstod pa de lta'ang 'khrul pa'i rang bzhin na// ji ltar brjod pa 'di las gzhan su bcom ldan de la kun nas phyag 'tshal lo// gang yang mngon dga'i rgyal ba'i sku mdzes gcig pu nyid// su yang mkhas rnams snying gar gnyid sad mi 'gyur ba// gang zhig shar bas mnyam pa'i dus na dbang po dang // yul rnams bcas pa nub pa de la phyag 'tshal lo// gang la spros pa dpal ldan bde ba'i rang bzhin rdo rje'i mtshon 'dzin cing // gang zhig cha byad spros bral dri med shes rab rang bzhin kun du 'gro// dpag bsam lcug mas mngon mtshungs gnas gsum nyon mongs dra ba gcod pa gang // dpal ldan rdo rje tshig mtshan btsun mo de la kun nas phyag 'tshal lo// gang zhig rdo rje yan lag ma zhes kun nas dran pas kyang // nyon mongs bral ba'i bde ba 'ba' zhig sar ni bde 'gro ba// de la mi phyed gus pa'i khur gyi lcid kyis mgrin smad nas// de yi zhabs kyi pad+ma'i rdul la spyi bos phyag 'tshal lo// gang gis bka' drin zer gyis spros pa bdag gis de nyid ni// rin chen 'od kyis bskor bas mun pa'i tshogs ni rab bcom zhing // rnyog med mig gis rang gi rnam par rol pa ring mthong ba'i// bla ma rnam par snang byed de la yang dag 'dud// gang zhig srid pa dang ni zhi gnas 'gram du dga' ba rgyu mthun 'bab// ye shes nam mkha'i chu bos yid rgyas dpal ldan bla ma gsum pa nyid// dpal ldan rdo rje sgeg mo btsun mo'i tshogs rnams shes rab pha rol phyin rang bzhin// gang zhig gnas gsum ston pa gcig pu dam pa'i dbang phyug dam pa'i sems la bdag skyabs mchi// gang gi sems ni mnyam pa nyid kyi yul du 'jog cing dug 'dra ba'i// 'khor ba bcud kyis len gyi rnam par mdzad pa rang dbang sngags 'dra ba// gang gi sa ste dbang po'i blo yis min 'gro gsum khang chung gi// dri ma 'khrud nas gcig pu bla ma dam pa'i ngag la phyag 'tshal lo// gang gang dran par yang dag gnas pas snying ga pad+ma'i mdud pa ni// dbugs 'byin grol bar sbyor ba'i bla ma'i bka' lung de nges ni// nyi phyed 'od 'dra'i tshogs kyis gnas gsum khang bu'i mun 'joms shing // rmongs dang 'gal la bdag ni dul bar bcas pas phyag 'tshal lo// bla ma'i zhabs kyi rdul 'di cung zad dran pa yi// yon tan spros pa yongs su gyur pas dpal ldan pa// mi bde ba yi bdag nyid kyang ni mchog bde bar// gal te grub na 'di las bsgrub bya gzhan med do// bdag ni bla ma'i zhabs kyi rdul la gus dang ldan pas rga shi dang // nad dang sdug bsngal sna tshogs mda' 'dra'i zug rngu'i tshogs 'dis ngal ba med// lus can rnams la ye shes bdud rtsi skal ba ma bgos mi nus pas// gang zhig bdag gis spyad pa de ni yongs su gdung ba che// blo yi yul min des na gang gi spyod yul min// gzhi yi gtam gyi rim pa bla mas gsungs pa ring // de yi rim pas snying rje la sogs yon tan dag // dad ldan rnams la snying gi gnas su rang nyid skye// dngos po 'di kun gcig pa dang // du ma'i rang bzhin cha bral te// 'di ni zhen pa'i sbyor bral bas// rtsol ba'i rnal 'byor rnam par 'gyur// spu langs myu gu'i tshogs kyis rab dga' yi// mchi mas mig gang rdzi ma bkrus nas su// ches bstan gus pa'i khur gyis mgo 'dzin ni// dpag bsam bla ma dam pa la 'dud do// gsal bar spyi bor lag sngar cung zad byed// rab dga' bcas pas nor 'dzin yan lag 'khyud// yang dag gus pa'i skud pas yid kyi me tog ni// mdud par brgyus pa'i bdag gi phreng ba 'di bzhes shig // mgon po khyod kyi bka' gnad nyung 'dus shes rab ni// rgyal po'i bu mo cha las mkhas 'dra dbang du byed// 'gro ba rnams kyi rang bzhin rol pa'i ro yi bde ba ni// 'ba' zhig rjes su myong ba de ni yid gcig bsod nams can// lang tsho'i snying rjes brlan pas khyod kyis sngon med lam gsungs pa// 'gro ba bgrod bya med dang 'gro med ces bya ngo mtshar che// gang du gom pa bor ba tsam gyis mnyam med bde ba'i rgyun bcas pa// gang tshe srid dang zhi ba cung zad tha dad ma mthong ngo // rnal 'byor gyi dbang phyug dpal sa ra ha chen pos mdzad pa bdag byin gyis brlab pa grub pa rdzogs so// // paN+Di ta chen po pa shAn+ta b+ha dra'i zhal snga nas dang / bod kyi lo tsA ba rma ban chos 'bar gyis bsgyur cing zhus te gtan la phab pa'o// 