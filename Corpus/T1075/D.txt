@##// rgya gar skad du/ sa ha dza Sha Ta ka / bod skad du/ lhan cig skyes pa drug pa/ rdo rje 'dzin pa la phyag 'tshal lo// rtag dang chad las nges grol ba// de nyid bde gshegs rnams kyis bzhed// rang bzhin las skyes chos rnams la// sgrub dang sel bar phyag ni brjod// yod par smra ba la brjod pa// thams cad rnam par dpyad na med// med par smra ba la brjod pa// rnam par dpyad na thams cad yod// ji lta ji ltar sgro btags pa// de nyid rnal 'byor pa rnams skye// de lta de ltar sgro btags pa// rnal 'byor de nyid kyis ni 'joms// gang phyir lhan cig skyes ma bcos// de phyir dogs med lhan cig skyes// bde bas lhan cig skyes gzhan min// bde ba dogs pa med mtshan nyid// shes phyir dogs pa med pa'i bdag // dbyer med rtogs pa dam pa bde// sna tshogs rang rig rtogs byas pas// lhan cig skyes pa'i rgya mtshor nub/ sngags kyi de nyid rnal 'byor pas// dogs med don la rab tu gnas// srid pa yang 'di bla mar byas// dogs pa med pa'i yul gyis ston// lhan cig skyes pa drug pa bla ma mai tri pas mdzad pa rdzogs so// // bla ma badzra pA Ni dang / mtshur gyis bsgyur ba'o/ 