@##// rgya gar skad du/ sra ba pa rits+tsha dan nA ma/ bod skad du/ 'dzag pa gcod pa'i man ngag ces bya ba/ yum don grub ma la phyag 'tshal lo// rkyen dang rgya mtsho rgyas pa dang // grang pa spyod lam nyes pa ste// kha zas byin rlabs dam tshig gis// grang ba 'dzag pa chu rgyun bzlog // rdo rje'i rked par dar dkar bsgril// dar gyi skud pas dam par bcings// g.yas g.yon ra ba drag tu sprugs// bsam gtan lte bar gtad par gyis// rnam snang sgo ru sku yig bsgom// rgyun gcod sngags ni zhal nas longs// zla ba rgyas na rgya mtsho lud// kha brag brgyad la chu rgyun 'dzag// gang+gA'i rgyun bzlog rnal 'byor kyi// mi ltung tshe ring bde ba thob// rdo rje'i spyi bor drag ser bsgom// hrIM hrIM hUM gi thig le 'dra// steng rlung bcings nas zhags pa ltar// g.yas skor g.yon skor rtsa la gram// rgya mtsho grang ba mi yis bsro// bcud len sman gyi sbyor ba bya// a ru gser mdog 'o mar bskol// tsha ba gsum dang cang zhi bsre// bcud can zas dang sbyar la bza'// na ba'i sa ru mu sdug dang // bem rtol brgya dang rtsa brgyad brgyab// mar bskol ras bal me btsa' gdab// grang 'don bags pa rked la dkri// lha srung log na gdon gyi rkyen// rgya mtsho ma thub 'dzag pa la// rang byung me tog gu gul nag // yungs kar thal ba me klad bsre// ha bu'i sngags bzlas rdo rjer byug // dog pa nag pos bcing par bya// drag po'i spyod lam bzlas byas nas// bum pa'i rlung bcing hUM phaT 'dren// rnal 'byor kha zas nyams na ni// se'u'i shun lpags 'o mar bskol// kha ra btab 'thungs 'gag par 'gyur// dam tshig nyams nas rgyu ba la// mchod dang gtor ma byin rlabs zhu// gzhan du thams cad rnal 'byor la// yod pa dag ni ma yin no// 'jog pa gcod pa'i man ngag ces bya ba slob dpon ku dzi pas mdzad pa rdzogs so// 