@##// rgya gar skad du/ sarba sA ra sa muts+tsha ya pra ka ra Na/ bod skad du/ snying po kun las btus pa'i rab tu byed pa/ bla ma dang sangs rgyas la phyag 'tshal lo// gang de dga' ba'i rang bzhin gyis// snying la bde byed nyams myong ba// de yang kun du rtog pa tsam// 'dod chags bral ba'i dngos po gang // de ni gcig tu srid rgyu'i mchog // gang zhig yid kyis skyes pa yi// rnam par rtog pa gang dag kyang // de nyid rang bzhin yin phyir te// snang zhing rgyu ba 'di dag las// mya ngan 'das pa gzhan du ni// yod min yul ni ci la yang // rnam par mi rtog bdag nyid sems// rnam rtog spangs pa de bzhin te// mya ngan 'das pa zhes brtag go// gnyis med mya ngan 'das pa min// 'khor ba'ang ma yin pa kho na// so sor 'gegs tshig gang yin dang // so sor 'gag byar 'gegs pa yi// gsum gyi dngos po'ang med pas na// gang gis gang zhig ji ltar 'grub// yul ni dngos med gnyis yin no// so sor 'gegs pa'i bye brag ci// nam mkha'i me tog la sogs pas// cir yang mthong zhing rgyas pa bzhin// skye ba med pa'i rang bzhin gyis// bden pa'i dngos po sbyin snang ba// rnam rtog stobs las bsal ba la// bus pa'i 'bras bu ngo mtshar che// ji ltar bus pa bkres pa dag // sor mo rang gi khar bcug nas// nu zho 'bab pa lta bu ni// mchil ma 'thungs pas ngu ba med// de lta bas na 'bras rmongs pas// mya ngan 'das la sogs par byed// bde ba thob par 'dod pa yi// so so'i skye bo de nyid dman// 'gro rnams de ltar sdug bsngal bas// thob par gyur pa mi mnyam ste// drud pa las byung me yis ni// 'od ma tshig gyur ji bzhin no// chags dang chags bral zhes bya ba// rnam par spangs nas mnyam gzhag na// sdug bsngal med cing bde ba med// de nyid mthong bar som nyi med// snying po kun las btus pa'i rab tu byed pa/ slob dpon chen po shrI A nan+da badzra'i zhal snga nas mdzad pa rdzogs so// // rgya gar gyi mkhan po badzra pA Ni dang / bod kyi lo tsA ba rma ban chos 'bar gyis bsgyur ba'o// 