@##// rgya gar skad du/ pra kr-i ti sid+d+hi nA ma/ bod skad du/ rang bzhin grub pa zhes bya ba/ dpal he ru ka la phyag 'tshal lo// mdor bsdus pa yi rim pa ni// byang chub sems kyi rang bzhin te// lus la gnas pa'i blo ldan rnams// rjes su dran zhing nyams su blangs// yab yum sbyor ba'i nga rgyal bya// gang zhig rgyud de'i rdzogs pa'i rim// de phyir bdag nyid yi dam gyi// nga rgyal dang ni bral mi bya// yum ni rigs kyi lha mo ste// dpal ldan yab ni dag pa'o// de dag gnyis kyi longs spyod ni// 'od 'phags thim pa bde gshegs so// zhe sdang rdo rje mi bskyod pa// gti mug dra ba rnam snang po// nga rgyal rin chen 'byung ldan no// phrag dog don yod grub pa'o// gzhan yang thabs dang shes rab kyi// lus la gnas pa 'di dag go// sa yi khams ni sangs rgyas spyan// chu khams mA ma kI zhes bya// gos dkar mo ni me khams te// sgrol ma rlung khams ngo bo nyid// nam mkha' rdo rje dbang phyug ma// sa yi snying po mig dag la// phyag na rdo rje rna ba la// sna la nam mkha'i snying po ste// lce ni spyan ras gzigs dbang po/ lus la sgrib pa rnam sel te// yid la kun du bzang po'o// byang chub sems las 'di rnams 'byung // de phyir bdag ni chos dbyings so// sa dang me dang rlung khams sogs// brjod bya tsam du rnam par sprul// rang bzhin dri ma dag pa yi// de nas sngags gsum brjod byas nas// rang lus khong stong bsam byas nas// de dbus b+huM las gzhal yas khang // sor bzhi tsam gyi rnam par bskyed// oM AHhUM brjod yi dam lha// rnal 'byor dag ni sgo lnga nas// gzhal yas dbus su spyan drang bya// de nyid thig le zhu byas nas// lam du rgyu zhing chos 'byung dbus// zil ba lta bu'i thig le la// bde gshegs dgug gzhug gnyis med bsam// de nas byang chub sems nyid ni// pad+ma'i dbyibs ldan bsam byas nas// de la bdag nyid sems gtad do// rang bzhin grub pa'i thabs zhes bya ba slob dpon rdo ka ris mdzad pa rdzogs so// 