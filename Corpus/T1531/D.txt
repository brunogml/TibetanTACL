@##// rgya gar skad du/ Ar+ya bA gI shwa ra sto traM/ bod skad du/ 'phags pa ngag gi dbang phyug la bstod pa/ 'phags bdag gi dbang phyug la phyag 'tshal lo// gzhon nu yid 'ong mdzes pa'i cha lugs can// nyon mongs rnam dag puN+Da rI ka'i mdog // zla ba bye ba'i mdog can mtshungs med sku// 'jam dbyangs snying rje can la phyag 'tshal lo// ngag gi nyes spangs ka la ping ka'i gsung // stong nyid zab mo'i sgra ni bsgrags pa yis// 'gro kun ma rig gnyid las sad mdzad pa// 'jam dbyangs dag pa'i gsung la phyag 'tshal lo// gnyis med bde chen mtha' dang bral ba'i thugs// mkha' ltar tshad med 'gro ba kun la gzigs// sgyu ma'i tshul gyis 'gro don rdzogs mdzad pa// 'jam dbyangs spros bral thugs la phyag 'tshal lo// mi rtog ye shes don gyi 'khor lo dang // dmigs med thugs rje dra bas 'brel pa yis// srid gsum 'khor ba'i dra ba gcod mdzad pa'i// mgon po dra ba can la phyag 'tshal lo// shes rab mig gis 'gro ba kun la gzigs// 'od gsal dri med shes rab zla 'od kyis// ma rig mun nag thibs po sel mdzad pa'i// mgon po zla 'od de la phyag 'tshal lo// bde chen don mtshon shes rab ma yi gzugs// 'gro la chags pa'i spyan ni zur gyis blta// bdag med seng ge'i sgra chen sgrogs mdzad pa'i// lha mo skra can ma la phyag 'tshal lo// gzugs dang lang tshos rnam sgeg bud med tshul// thabs dang shes rab yongs rdzogs nu ma rgyas// gzhan don mdzad la nye ba'i dgongs pa can// nye ba'i skra can ma la phyag 'tshal lo// kye ma mgon po 'jam pa'i dbyangs// mi dge'i sems las bzlog tu gsol// rmi lam du'ang sdig pa'i sems// phyin chad 'byung bar ma gyur cig // bdag ni tshe rabs thams cad du// 'jam dbyangs khyod la rtse gcig gis// bsam pa gus pas gsol 'debs shing // rtag tu sgrub pas mnyes byed shog // kye ma 'jam dbyangs snying rje can// dus gsum gshegs pa'i lam chen nas// byang chub sems kyi shing rta dang // 'dren pa'i bshes gnyen khyod kyis mdzod// 'phags pa ngag gi dbang phyug gtso 'khor lnga pa'i bstod pa paN+Di ta thig le bum pas mdzad pa rdzogs so// 