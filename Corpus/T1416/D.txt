@##// rgya gar skad du/ shrI many+dzu badzra u da ya maN+Da lo bi bye sarba satwa hi ta ba ha nA gam/ bod skad du/ dpal 'jam pa'i rdo rje 'byung ba'i dkyil 'khor byu cho ga sems can thams cad kyi bde ba bskyed pa zhes bya ba/ bcom ldan 'das dpal rdo rje sems dpa' la phyag 'tshal lo// mgon po 'jam pa'i rdo rje la phyag 'tshal lo// dpal ldan dngos grub thabs chen bdag nyid dri med shes rab btsun mo yi ni sgu yis 'khyud// nam mkha' khyab pa'i thub dbang sprul pa'i tshogs kyis 'jig rten gsum gyi 'dod stsol mdzad// sgyu 'phrul dra ba'i dga' ba rgyun mi 'chad pa'i bde ba'i rol pa'i nyams ni 'phro mdzad pa// 'jam pa yi ni mchog la btud de 'gro bas de yi dkyil 'khor mnyes bya rab bshad bya// mi brtan mi nyid rnyed dka' de bas kyang // bshes gnyen mchog phrad dga' ston rab rnyed dka'// de phyir bdag gzhan don 'byung sngags kyi tshul // srid gsum phan byed lam la brten par kyis// sdug bsngal du mas bcom zhing mya ngan gnas// 'gro ba mgon med bltas nas brtser ldan pas// sngags tshul 'di yi don la brten bya ste// dam pa rnams la gzhan don las mchog med// rang gi lto ba tsam zhig 'gengs 'dod pa// 'gro ba kun kyi rang bzhin 'di yin gyi// rang lus 'jig na'ang gzhan don 'dod gyur pa// sngon med rmad 'di sa steng 'ga' yi yin// lus can yid kyi rang dbang dag gis 'jug // 'di dag yong ye yid kyi dbang gyur yin// srid dang rnam grol de nyid rnam rol na// bcos bla'ang blo gros nor ldan ci phyir thogs// phyi rol gnas kyang de nyid ga la 'gro// 'on te gnas kyang yid ni rnam par grol// de ltas don du yongs 'dzin don med de// yid nyid kun du bya dang byed pa yin// dper na da du ra yi mthu yis ni// 'ga' yis sa gzhi gser kyi rang bzhin mthong // de bzhin yid kyang sngags sogs stobs kyis ni// sna tshogs snang ba rnam par dag par 'gyur// de la slob dpon theg pa chen po yi// zab cing rgya che'i chos ni rtogs pa dang // de nyid la ni rtag tu mngon par dga'// gsang ba'i de nyid don ni sdud par byed// sna tshogs las kyi rlung gis bskyod// sdug bsngal dba' klong srid pa'i mtshor// 'gro kun nub par mthong nas ni// sdug bsngal de nyid dag gis gdungs// de nyid gdon par rab dad cing // byang chub tu ni nges byas la// dpal ldan sgyu 'phrul dra ba yis// rgyud gsungs dam tshig rab srung byed// phyi dang gsang ba'i dbang yang bskur// rnam par mi rtog rnam dag blo// dkyil 'khor dang ni ting 'dzin mchog // phyag rgya stang stabs 'dug stangs dang // bzlas dang sbyin sreg de bzhin mchod// las kyi spyor dang nye bsdu ba'o// de ltar de nyid bcu shes shing // dman pa'i sems ni smod byed pa// brtan zhing dul la blo gros ldan// bzod ldan drang zhing g.yo sgyu med// gsang sngags rgyud kyi sbyor ba shes// dkyil 'khor 'dri ba'i las la mkhas// de nyid bcu ni yongs shes shing // brtser ldan bstan bcos rnams la mkhas// spro ba che zhing snying stobs che// rag pa zlos shing shin tu bsdams// byams dang snying rje dag pa'i bdag // sems can kun la ser sna med// srid pa'i longs spyod la mi chags// sngags kyi tshul la the tshom med// rang gi yid ni nyams dga'i gnas// phyogs dgar rnam par gnas nas ni// sgyu ma rmi lam brag ca dang // dri za'i grong khyer lta bur ni// 'gro ba thams cad rnam bsgoms la// 'jam pa'i dbyangs ni rab tu bsgrub// ji skad bshad pa'i yon tan ldan// blo dang ldan pas dkyil 'khor bri// de nyid slob ma sdud pa dang // rgyud rnams ston par 'os pa yin// de nyid kyis ni sngags byin pa// bya bar ldan la rab tu 'grub// slob ma'ang yon tan de 'dra ba'am / cung zad dman pas dpal ldan rgyud// tshul gsungs thar rgyal 'bras 'dod pas// bla ma la ni gsol ba gdab// gzhan du slob dpon slob ma dag // nges par nyams pa 'byung 'gyur zhing // 'jig rten gsum gyes dpyas pa dang // don grub 'bras bu'ang ring bar 'gyur// de bas 'bad pa thams cad kyis// de bzhin gshegs pa kun kyi mchog // dam tshig shes rab can gyis bsrung // srog gi phyir yang dor mi bya// mkhas pas legs par 'thas pa 'am// legs par bris pa nyid rung gi// bar ma dor gyur dngos pos ni// don med par ni ltung bar 'gyur// de la slob dpon slob mas gang gi tshe/ dkyil 'khor bri ba'i phyir lan gnyis lan gsum gsol ba btab na/ de'i tshe bdag gis sems can gyi khams 'di dag thams cad bla na med pa'i bde ba chen po'i gnas la rab tu dgod par bya'o zhes lhag pa'i bsam pa bskyed la/ khyed kyi dkyil 'khor gyi yo byad thams cad tshogs par gyur tam/ 'on te ma yin zhes slob ma la dri bar bya'o// gal te cung zad ni tshogs la cung zad ni ma yin no zhes zer na/ de'i tshe de'i lte bar nyi ma'i dkyil 'khor la gnas pa'i yi ge hUM gi 'od zer rnams kyis snying gar gnas pa'i yi ge ka~M las byung ba'i sdig pa mdog gnag cing mi sdug pa sha za lta bur sna'i rtse mor phyung ba dang / yi ge hUM de yang snying gar phyin te/ khro bo rdo rje gnod sbyin gyi sku g.yon brkyang bas gnas pa/ mche ba gtsigs pa gsus pa 'phyang ba/ sku mdog gnag pa/ thugs kar mche ba dang bcas pa'i sdigs mdzub ston pa/ phyag g.yas na mche ba bsnams pa bsams la phyung ste/ oM badzra yak+Sha kro d+ha khA da khA da/ sar+b+ba pA paM a s+ya hUM phaT ces bya bas des sdig pa thams cad zos nas/ slob ma de yang yi ge saM las kun du bzang po'i skur rnam par bsams la/ 'og nas bshad pa'i bdud rtsi thab sbyor gyi tshul gyis de'i sems kyi bgegs phur bus btab la/ de'i 'od zer 'jigs pa stong phrag gis gdug pa thams cad yang dag par bsregs la/ slob pa'i sems mngon par bsrung bar bya ba'i phyir/ yi ge a las byung ba'i zla ba'i dkyil 'khor la dbyangs kyi yi ge tha ma las byung ba'i las kyi rdo rje yang der gnas par bsam par bya'o// de nas dkyil 'khor kyi sngon du bya ba rnams kyi phyir 'bad par bya'o// dkyil 'khor yang dag ji lta bar// yang dag brtag par su yis nus// rang gi lha yi sbyor ba yis// dkyil 'khor rtag par 'grub par 'gyur// zhes gsungs pas na/ dkyil 'khor bri bar 'dod pas rang gi lhag pa'i lha'i sbyor ba bya bar bshad do// de la dang por re zhig bdud rtsi thab spyor gyi gsang sngags rjes su dran par byas la/ mal nas langs te gdong bkru ba la sogs pa'i bya ba thams cad byas nas/ snga dro'i dus su g.yon pa'i khro bo'i khu tshur dang hUM phaT ces bya bas bgegs rnams bskrad la/ lha'i khang par zhugs te/ stan nang tshangs can la sogs par 'dug la/ yi ge a dang hUM gnyis las zla ba dang / rdo rje rim bzhin lag pa gnyis su bsams la/ gung mo dang mdzub mo dang srin lag dang mthe'u chung dang mthe bo rnams su/ oM hUM trAM AHkhaM zhes bya ba'i yi ge lnga rim bzhin du bkod la rdo rje thal mo bcings te/ oM sar+b+ba tA thA ga ta shan sI dA/ sar+b+ba satwa na ma sar+b+ba sid+d+hA ya/ saM pat+t+yan+ta~M/ sar+b+ba ta thA ga tash+tsa/ a d+hi tiSh+Tha na haM/ oM swa b+hA wa shud+haHsarba d+har+m+mAHswa b+hA shud+d+hou0f85haM// zhes bzhag la rang gi mgor dgrol bar bya'o// de nyid kyis bgegs thams cad zhi bar 'gyur ro zhes bsam par bya ste/ gang 'di ltar chos thams cad rang bzhin gyis dag par lhag par mos pa la bgegs rnams 'byung ba 'di ni gnas med cing skabs med de/ bgegs la sogs pa ni tha mal pa'i rnam par rtog pa las byung ba yin pa'i phyir ro// gal te de lta na yang yid mgu bar ma gyur na de'i tshe skad cig gis dpal rnam par snang mdzad du bdag nyid rnam par bsams la/ yi ge hUM las byung ba'i bdud rtsi thab spyor bgegs ma lus pa rnam par 'jig par byed pa/ 'bar ba stong phrag gis 'jigs su rung ba/ lte ba man chad rtse gcig pa lta bu la sku stod khro bo'i dbyibs can la 'og nas bshad pa'i sku mdog dang / phyag mtshan dang ldan par bsams la/ lha'i khang pa'i dbus su sngags 'di gdab par bya'o// oM g+ha g+ha/ g+hA ta ya g+hA ta ya/ sar+b+ba duSh+ThAn phaT/ kI la ya kI la ya/ sar+b+ba pA paM phaT/ hUM hUM hUM/ badzra kI la ya badzra d+ha rA dz+nyA pa ya ti kA ya/ bAka tsit+ta badzra kI la ya hUM phaT/ 'og tu sa gzhi'i gtan pa la thug gi bar du bgegs kyi tshogs rnams kun du phur bus btab la/ der gtogs pa'i 'od zer gyi tshogs kun nas sreg par byed pa'i phur bus bgegs rnams bskrad nas/ de'i steng du yi ge aM las byung ba'i nyi ma'i dkyil 'khor bskal pa me ltar 'bar ba'i 'od can nyi ma bye ba'i 'od dang mtshungs pa bsams la/ shar dang nub dang byang dang / lho'i phyogs dang mtshams rnams su sngar bshad pa'i phur bu rnam par bsams nas/ dbus ma'i phur bu'i nyi ma'i gzugs las 'od phyung nas/ ngos kyi phur bu rnams la de dag phan tshun du 'od kyi tshogs rnams 'dres par gyur pas bla re bzhin du stug bor gyur pa/ 'og tu yang de bzhin du bsam par bya'o// yang na de bzhin du dpal rnam par snang mdzad kyi ting nge 'dzin la gnas la/ hUM las dpal rdo rje hUM mdzad mdun du 'dug ste/ bka' nod pa sprul la/ oM sum+b+ha ni sum+b+ha tre zhes bya ba la sogs pa'i sngags kyis bka' bsgo ba dang / de las lha la sogs pa'i bgegs ma lus par bkug par gyur nas/ rang gi phyogs su gnas par rnam par bsams la/ yi ge hUM las byung ba'i bdud rtsi thab sbyor phyag na tho ba bsnams nas oM g+ha g+ha zhes bya ba la sogs pa'i sngags kyis bka' bsgo zhing khro bo gzhan gyis mi thub pa'i khro bo'i phur bus spyi bo nas brdungs pa dang / shar phyogs su khyab 'jug dang brgya byin zhes bya ba 'khor lo dang rdo rje thogs pa/ mdog sngon po dang / ser po nam mkha' lding dang / sa srung la zhon pa'i lha gnyis g.yog dang 'khor du bcas pa phur bus btab par bsam par bya'o// de bzhin du bdud rtsi thab spyor phyag na rdo rje'i tho ba bsnams pa dang / 'phags pa gshin rje gshed kyis lhor gshin rje lag na dbyug pa thogs pa/ kha dog gnag pa ma he la zhon pa 'khor dang bcas pa phur bus btab pa dang / stobs po ches nub tu chu lha lag na zhags pa thogs pa zla ba lta bu'i mdog can sbrul la zhon pa'o// 'dod pa'i rgyal bos me'i phyogs su me lha gun+d+he dang bgrang phreng thogs pa kha dog dmar po ra skyes la zhon pa/ drang srong rnams kyis bskor ba'o// khro bo pad+ma mthar byed kyis bden bral gyi phyogs su bden bral mdog char sprin ltar nag po/ ral gri thogs pa yi dags la zhon pa/ srin po rnams kyis bskor ba'o// khro bo chen po dbyug sngon gyis rlung gi phyogs su rlung lha du ba'i mdog can rgyal mtshan thogs pa/ ri dgas sngo bsangs la zhon pa'o// khro bo mi g.yo bas dbang ldan gyi phyogs su dbang ldan mdog dkar po mdung rtse gsum pa thogs pa khyu mchog la zhon pa/ zla ba kham pas dbu rgyan byas pa'o// khro bo'i rgyal po gnod mdzes kyi steng du tshangs pa dang / nyi ma dang zla ba la sogs pa mdog ser po dang / dmar po dang / dkar po dang / spyi blugs dang / pad+ma dang / ku mu da thogs pa'o// khro bo rdo rjes 'og gis sa'i 'og tu lha ma yin kyi dbang po thags bzangs ris sku mdog ljang gu lag na ral gri thogs pa shing rta la zhon pa'o// khro bo chen po bgegs mthar byed rang nyid kyi byang du lus ngan po dang / tshogs kyi bdag po mdog dkar po dang / ser po bil ba dang / la du lag na thogs pa mi dang byi la la zhon pa/ gnod sbyin dang / bgegs ma lus pa'i bdag bor gyur pa/ phur bus btab pa rab tu bsam par bya'o// khro bo 'di dag thams cad kyang lte ba man chad sku smad kyi cha rdo rje'i rtse mo lta bu sku stod khro bo'i dbyibs can la/ 'og nas bshad pa'i sku mdog dang phyag mtshan dang ldan pas khyab 'jug la sogs pa bu dang chung ma dang / 'khor dang bcas pa phur bus btab cing khro bo'i 'od zer rnams kyis lus rnam par bcom par yang bsam par bya'o// de nas yi ge ra~M las byung ba'i me'i dkyil 'khor gyis kun nas phyogs bcing ba dang / yi ge la~M las byung ba'i dbang chen gyi dkyil 'khor ser pos phyogs kyi nang du mtshams bcing ba dang / yi ge hUM las byung ba'i rdo rje bskal pa'i me ltar snang ba gtams pas/ phur bu'i nang du kun nas ra ba bya ba dang yi ge ra~M las byung ba'i rdo rje dra ba rab tu 'bar ba'i me ltar snang zhing 'bar ba'i 'od kyi phreng ba kun du 'khrug pa ra ba'i nang du bsam par bya'o// de ltar mdor bsdus pa dang / bar ma dang rgya chen po ste/ bgegs bskrad pa'i cho ga rnams las gang du mngon par 'dod pa de nyid bya'o// de nas yi ge hrIHlas klog mar pad+ma 'dab ma brgyad pa bsams la/ lce'i pad+ma'i 'dab ma la hUM las byung ba'i rdo rje gnas ngan len thams cad dang bral bas dkar ba bsams te/ badzra dzi hwa zhes bya bas byin gyis brlabs nas ras ris la sogs par bzhugs pa'i bcom ldan 'das 'phags pa 'jam dpal dang / dus gsum du gshegs pa'i sangs rgyas bcom ldan 'das dang byang chub sems dpa' rnams phyogs thams cad du dmigs la mchog tu gus pas snying gar thal mo sbyar ba bzhag ste/ pus mo'i lha nga sa la bzhag nas/ phyi'i mchod pa ci 'byor pa rnams dang / oM sar+b+ba bid pU ra pU ra/ a brta ya a brta ya ho zhes bya ba dang / yid kyis mchod pa'i sprin rnam pa sna tshogs pas kyang yang dag par mchod la dngos po thams cad kyis phyag byas nas skyabs su 'gro ba la sogs pa bya'o// dkon mchog gsum la skyabs su mchi// sdig pa thams cad so sor bshags// bsod nams kun la rjes yi rang // sangs rgyas byang chub yid kyis gzung // ji ltar dus gsum mgon po dag // byang chub tu ni nges mdzad pa'i// byang chub sems ni bla med pa'i// dam pa bdag gis bskyed par bgyi// sangs rgyas rnal 'byor sdom pa la// sdom pa yi ni tshul khrims dang // dge ba'i chos ni sdud pa dang // sems can don ni byed pa gsum// bdag gis brtan por gzung bar bgyi// sangs rgyas chos dang dge 'dun te// bla na med pa'i dkon mchog gsum// deng nas brtsams te gzung bar bgyi// rdo rje rigs mchog chen po yi// rdo rje dril bu phyag rgya yang // yang dag nyid du gzung bar bkyi// slob dpon dag kyang gzung bar bgyi// rin chen rigs mchog chen po yi// dam tshig yid du 'ong ba la// nyin re zhing ni lan drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs chen dag pa la// phyi dang gsang ba theg pa gsum// dam pa'i chos kyang ma lus gzung las kyi rigs mchog chen po yi// sdom pa thams cad ldan par ni// yang dag nyid du gzung bar bgyi// mchod pa'i las kyang ci nus bgyi// byang chub sems ni bla med pa// dam pa bdag gis bskyed bgyi zhing // sems can kun gyi don gyi phyir// bdag gis sdom pa ma lus gzung // ma bsgral ba ni bsgral bar bgyi// ma grol ba ni grol bar bgyi// dbugs ma phyin pa dbyugs dbyung zhing // sems can mya ngan 'das la 'gong // bdag ni dge ba'i las 'di yis// sangs rgyas nyid ni rtogs gyur nas// 'khor ba'i rgya mtsho mtha' med las// 'gro ba thams cad gdon par bgyi// de nas rang gi snying ga'i zla ba la rang gi sngags dang ting nge 'dzin la snyoms par zhugs pa'i rang gi lha'i rang bzhin 'od kyi tshogs dpag tu med pa rnam par 'phro ba bkod la/ de nyid yid la zlos shing sems rnam par sbyang bar bya'o// dngos po 'di dag ma skyes pas// chos rnams med cing chos can med// nam mkha' lta bur dmigs med de// byang chub sems 'di brtan pa'o// zhes kyang brjod la/ de'i don la lhag par mos pas thog ma med pa'i dus can gyi phyin ci log gi rtog pa'i bag chags kyi sa bon bsal la/ 'gro ba 'di dag ma lus pa dang / rang gi lus dang rdul phra rab tu rnam par bshig la/ rdul phra rab rnams kyang ji lta ba bzhin du brtags pa las 'das pas dngos po med pas rang bzhin med par rnam par bsgoms la/ oM swa b+hA wa shud+haH sat+tha d+has+thAHzhes bya ba dang thal mo lan gsum brdabs te/ rang bzhin gyis dag par mos la/ rang gi sems gdod ma nas ma skyes pa rang bzhin gyis 'od gsal ba phung po dang khams dang skye mched la sogs pa las rnam par grol ba/ de'i ngo bo nyid du bdag nyid rang gi sngags tsam la yi ge ho dang spel bar bsams la/ oM las byung ba'i bcom ldan 'das rnam par snang mdzad ji skad du bshad pa'i gzhal yas khang gi dbus na bzhugs pa rang gi dam tshig gi phyag rgya'i ting nge 'dzin la gnas pa/ ma lus pa'i lha rnams kyi 'khor lo'i nang du chud pa mdun du bzhugs par bsams nas/ oM tsit+ta pra ti bya d+hI kA ro mi zhes brjod do// 'di de byang chub bde mchog ste// 'di las gzhan pa'i bde mchog med// de thob par ni 'dod bzhin du// de nas dri za'i sems can 'dra// nye bar len pa'i rgyu yis ni// phra ba'i sbyor ba nyid 'dzin bzhin// rang bdag zhal nas rgya pad+mar// skyes pa'i dus su blo yi zhugs// 'dod chags chen po'i me gzugs su// ra ni chu skyes su legs sam// de yi 'od kyi mthu yis ni// skad cig de las mar bum bzhin// byang chub sems zhu nyid gyur pa// sangs rgyas sras bcas pa yis gzigs// shin tu mnyam gzhag sems can bzhin// rang gi bdag nyid der dbyer med// sdug pa'i snying po dag pa che// nam mkha' bzhin du dri ma med// gnas ngan len ni kun las grol// rnam par rtog pa sel ba'i mchog // nyon mongs dri ma thams cad dag // zla ba lta bur sems tsam pa// sems tsam gyur pa'i sems can dang // rdzogs pa'i sangs rgyas sras bcas pa// de'i 'od lcags kyus bkug pa yis// rang gi sems kyis gcig tu bya// 'dir sangs rgyas kun yon tan dang // sa dang pha rol phyin la sogs// a sogs dbyangs yig lta bu ni// mkha' dang mnyam par bsgom par bya// rgyun ltar rang phyogs nas 'ongs te// dkar ba'i tshul gyis rnam par zhugs// bsod nams tshogs kyis nus pa nyid// sems tsam du ni rnam par bsam// 'di ltar snying rjes bskul ba ni// sa 'og bar du bsam par bya// kye ma sems can 'khor ba la// dga' bas sdug bsngal nyid du 'gyur// shes rab thabs kyis bdag nyid bral// yun ring dus su yang yang 'khor// de rnams rdzogs par byang chub phyir// 'jam gsung rang nyid gyur par bya// oM b+ho d+hi tsit+ta ut+pA da yA mi/ de las byung ba'i 'od tshogs las// ka sogs yi ge rgyas pa yis// rim gyis nye bar 'phel ba'i sems// sems can rjes su 'dzin byed cing // snying rje rjes chags las byung ba// byang chub sems kyi zla dkyil 'khor// dge ba'i chos kyis yang dag rdzogs// nyon mongs thams cad des 'joms yin// sangs rgyas kun gyis dbang bskur sogs// sna tshogs gos dang rgyan ldan pa'i// kun du bzang po'i bdag nyid du// mthong nas rang la yig gsum dgod// spyi bor 'khor lo la gnas pa'i// yi ge oM ni kha dog ser// khar ni pad+ma'i lte ba yi// dbus nas a ni kha dog dkar// snying gar rdo rje de yi ni// lte ba la gnas yi ge hUM// sngon po 'od zer tshogs rnams ni// rnam par 'phro ba dgod par bya// rdo rje'i yi ge de rnams las// 'od kyi sprin rnams spros nas ni// sems can khams kun sbyang la sogs// sangs rgyas rdzu 'phrul rnam 'phrul bstan// oM las byung ba'i sku rdo rje'i// sprin las sku yi rdo rje ni// paM byung pad+ma la bzhugs pa// dag pa'i shel ltar dri ma med// ting nge 'dzin gnas sdig pa 'joms// zhal gsum rnam pa'i mchog kun ldan// a las byung ba'i gsung rdo rje// sprin las gsung gi rdo rje'i lcer// hUM las byung ba'i thugs rdo rjes// sprin las thugs kyi rdo rje ni// ting 'dzin byin rlabs snying ga yi// zla bar rnam par bsam par bya// de ltar yig gsum byin rlabs lus// snying gar gnas pa'i zla ba'i thugs// der ni ye shes tshogs kyi ni// 'od 'bar mu~M ni rnam par dgod// de las byung ba'i ut+pal ni// in+d+ra nI la'i 'od 'dra bsam// de dbus ye shes sems dpa' ni// dgyes bskyed bya ba la bzhugs pa// de las byung ba'i 'od sprin las// sangs rgyas sprin las sngags pas spro// byang chub sems ni yang dag bskyed// bde ba che la nges sbyar bas// 'jig rten ma lus legs sbyangs te// de bsdus nas ni gzhug par bya// de kun yongs su gyur pa las// 'jam pa'i dbyangs ni 'od po che// mgon po sangs rgyas kun gyis dngos// dngos po kun gyi rang bzhin can// srid pa sgyu ma ltar mkhyen pas// gzhon nu'i sku mdog gur kum 'dra// zhal gyi pad+ma cung zad 'dzum// sgeg dang bcas pa'i nyams kyis rgyas// sems dpa'i skyil krung bcas nas ni// zla ba'i dkyil 'khor dag la bzhugs// sna tshogs rin chen 'dab ma bzang // pad+ma'i rgyal po gdan du bya// sngo dang ser dang dkar po che// zhal gsum gyis ni rnam par mdzes// dpa' bo spyan gsum phyag drug pa// mchog tu dga' bas shin tu mdzes// mchog sbyin ral gri mda' rnams ni// g.yas pa'i phyag na bsnams par mdzad// g.yon na shes rab pha rol phyin// ut+pal sngo dang gzhu nyid do// sangs rgyas sprin chen spros pa yis// nam mkha'i gtos kun khyab par mdzad// sna tshogs me tog gis cher mdzes// zur phud gsum gyis rnam par brgyan// thog ma dbus dang mtha' las grol// byis pa'i rgyan gyis nye bar mdzes// byams dang thugs rje sogs rgyu mthun// chos kyi dbyings kyi rang bzhin can// shes rab thabs kyi ngo bo nyid// de ltar mkhas pas bdag nyid bsgom// de nas ma hA sa ma ya satwa haM zhes bya ba dang / nga rgyal bskyed la/ rang gi rgyud du gtogs pa'i sa dang chu dang me dang rlung dang / nam mkha' rnams la spyan ma dang / mA ma kI dang / gos dkar mo dang / sgrol ma dang nam mkha' rdo rje laM maM paM taM aM zhes bya ba'i sa bon rnams las rim bzhin du dgod par bya'o/ gzugs dang / tshor ba dang / 'du shes dang / 'du byed rnams dang / rnam par shes pa'i phung po la rnam par snang mdzad dang / rin chen 'byung ldan dang / 'od dpag tu med pa dang / don yod grub pa dang / mi bskyod pa b+h+rAM a~M dzrI khaM hUM zhes bya bas so// mig dang / rna ba dang / sna dang / lce dang / lus dang / yid kyi skye mched rnams la/ k+ShiM dzaM khaM gaM Sh+kaM saM zhes bya ba las sa'i snying po dang / rdo rje 'dzin pa dang / nam mkha'i snying po dang / 'jig rten dbang phyug dang / sgrib pa thams cad rnam par sel ba dang / kun du bzang po'o// gzugs dang / sgra dang / dri dang / ro dang / reg bya dang chos kyi skye mched rnams la/ dzaHhUM baM hoHkhaM raM zhes bya bas gzugs rdo rje la sogs pa lha mo rnams so// sha dang / rkang dang / khrag dang / rus pa dang / rtsa rgyus rnams la/ aM hUM trAM aMHkhaM zhes bya bas rnam par snang mdzad la sogs pa dgod do// de nas spyi bor gnas pa'i oM las byung ba'i sku rdo rje rab tu dga' ba'i bde bas rnam par rmongs par bsams la/ lus thams cad nas yang dag par spros te/ mdun du phyogs bcu na bzhugs pa'i de bzhin gshegs pa rnam par snang mdzad ces bya ba sras dang bcas par rnam par bsams la/ oM las spyan spros te/ de'i phyag gi zhags pas drangs la rang gi lus la bcug ste/ de bzhin gshegs pa thams cad zhu bar gyur pa dang / de'i bdag nyid can du rang gi lus la sku rdo rje'i ngo bo nyid du rnam par bsams la/ byin gyis brlab par bya'o// oM na dzi na dzika ad+hi tiSh+Tha swa mAM/ rdo rje bsdams pa las mthe bo gnyis bsgreng ste/ spyi bor gzhag pa ni sku byin gyis rlob par byed pa'i phyag rgya'o// de nas sangs rgyas thams cad zhugs nas byin gyis brlab pa dang / mtshan dang dpe byad kyis bdag nyid rnam par brgyan par lhag par mos par bya'o// de bzhin du lkog mar gnas pa'i yi ge AHlas byung ba'i gsung gi rdo rje bsams la/ gos dkar mo yang dag par spros te snga ma bzhin du de zhugs pas rang gi lce gsung rdo rje'i ngo bo nyid du byin gyis brlab par bya'o// oM A ro l-ika a d+hi tiSh+Tha swa mAM/ de nyid las g.yon pa'i mthe bo nang du bcug ste/ g.yas pa bsgreng ba ni gsung byin gyis brlab pa'i phyag rgya'o// de nas zla ba kham pa lta bu chos thams cad kyi gnas su gyur par dbyangs kyi yan lag rnam par dag pa thams cad kyi ngo bo nyid kyi lce mos par bya'o// de bzhin du snying gar gnas pa'i yi ge hUM las byung ba'i thugs rdo rjer bsams la de bzhin du mA ma kI spro ba sngon du 'gro bas bcug la/ rang gi sems thugs rdo rje'i ngo bo nyid du byin gyis brlab par bya'o// oM badzra d+h+rika a d+hitiSh+Tha swa mAM/ de nyid la mthe bo g.yas pa nang du bcug la/ g.yon pa bsgreng ba ni thugs byin gyis brlab pa'i phyag rgya'o// de nas hUM las byung ba'i snying gi pad+ma'i zla ba chos 'byung ba'i phyag rgyas mtshan pa dang bcas pa'i 'od kyi phreng ba kun du 'phro bar bsam par bya'o// de nas sa ma you0f85haM zhes bya ba dang / dam tshig gi phyag rgya bcings la snga ma bzhin du snying ga la sogs par rdo rje la sogs pa bsams te/ de dang sa ma ya satwa a bye tiSh+Tha swa mAM zhes bya ba dang byin gyis brlabs la rang gi sngags brjod nas sku dang gsung dang thugs rdo rjes kyang 'jam pa'i rdo rjer bdag nyid bsgom par bya zhing // many+dzu badzrou0f85haM zhes bya ba'i nga rgyal bya'o// de nas de bzhin du phyag rgya chen pos gnas la/ sa ma ya aHzhes brjod de/ mdun du paM las byung ba'i pad+ma dang zla ba'i dkyil 'khor la gnas pa'i oM muHaHzhes bya ba las ut+pal rnam par bsams la/ chos bdag med pa'i dam tshig gi nang du zhugs te// many+dzu badzrou0f85haM zhes bya ba'i nga rgyal sngon du 'gro ba dang / 'jam pa'i rdo rjer bsgom par bya'o// de nas de'i 'og tu sngags dang phyag rgya 'di rnams kyis ye shes sems dpa' bkug cing bcug la bcings te dbang du bya'o// rdo rje khu tshur gnyis las mdzub mo lcags kyu bcing ba ni/ mthe chung las te lcags kyu che// mkhrig ma mdud pa mdzub gnyis gdub// rgyab gnyis kyang ni bsnyams te mnan// zhes bya ba dang / oM badzra aM gu sha dzaHhUM/ oM badzra pA sha hUM hUM/ oM badzra s+pho Ta hUM baM/ oM badzra A we sha hUM hoHzhes bya ba'i sngags so// oM a mr-i ta kuN+Da li big+han+ta ka hUM/ 'di'i phyag rgya ni bdud rtsi thab spyor gyi sku bsams la/ lag pa gnyis kyis sor mo'i rtse mo gsum pa lta bur brkyang la/ dpung pa'i rtsar khros pas bzhag na/ mtshams bcing ba byas par 'gyur ro// de bzhin du phyogs bcing ba la sogs pa yang bya ste/ spel ba'i spyor bas phyogs bcing ba dang / ra ba dang dra ba la sogs kyang bya ste/ spel ba'i sbyor bas phyogs bcing ba dang / ra ba dang dra ba la sogs pa yang bsrung ba'i don du bsam par bya'o// de nas bcom ldan 'das la paM las byung ba'i pad+ma'i gdan/ oM ka ma la hUM zhes bya ba'i sngags kyis bstabs la/ thal mo kha phye ba dang / rang gi sngags kyis mchod yon phul te/ oM pra ba ra sat+ka raM pra tIts+tsha swA hA zhes bya ba'i sngags dang / g.yas pa'i khu tshur gyi mthe bo dang / mdzub mo sbyar bas me tog blangs la zhabs bsil dbul te/ sor mo lhag ma rnams zlum po'i rnam pas brkyang pas phyag rgyas kyang zhabs bsil phul la dam tshig bstan par bya'o// de la dam tshig ni 'di yin te/ thal mo khong stong du sbyar te mdzub mo gnyis kyis srin lag gnyis kyi sen mo mnan nas/ ut+pa la kha phye ba lta bur bzhag la/ mgon po 'jam pa'i dbyangs la bskul bar bya zhing 'di bcings la/ rdo rje lta bas blta bar bya'o// oM mu dr-i sh+ya hoHzhes bya ba dang / yang dag par bskul la de nyid la dzaHhUM baM hoHzhes brjod de/ rang gi lus la bcom ldan 'das dgug pa dang / gzhug pa dang / bcing ba dang / dbang du bya ba byas la sa ma ya s+t+waM zhes brjod de/ rgyab tu zla ba bsams la dzaHhUM baM hoHsa ma ya s+t+waM/ oM muHzhes lan gsum brjod de ye shes sems dpa' dang / lhan cig gcig tu bsgoms la/ rang gi dam tshig gi phyag rgyas gdab par bya'o// de nas phyag rgya chen pos gnas la lha thams cad kyi gnas su sa ma ya a zhes bya ba dang / ci rigs par zla ba'i dkyil 'khor dang / nyi ma'i dkyil 'khor rang gi lus la rnam par bkod la/ rang gi snying pos spyi gtsug gi dbus su bcom ldan 'das rnam par snang mdzad/ snying gar mi bskyod pa/ dpral bar rin chen 'byung ldan/ lkog mar 'od dpag tu med pa/ spyi bor don yod grub pa/ mig gnyis su spyan/ mi bskyod pa'i g.yon logs su mA ma tI/ 'od dpag tu med pa'i g.yon logs su gos dkar mo/ don yod par grub pa'i g.yon logs su sgrol ma/ mi bskyod pa la g.yas logs su rdo rje sems ma la sogs pa bzhi'o// mi bskyod pa'i rgyab tu skul byed ma/ rin chen 'byung ldan gyi g.yon logs su rin chen sgrol ma/ 'od dpag tu med pa'i rgyab tu khro gnyer can/ don yod par grub pa'i rgyab tu rdo rje lu gu rgyud/ lte bar gshin rje gshed/ smin mtshams su gzhan gyis mi thub pa/ khar rta mgrin/ gsang bar bdud rtsi thab spyor/ dpral ba'i steng du 'phags pa mi g.yo ba/ mi bskyod pa'i mdun du 'dod pa'i rgyal po'o// dpung pa gnyis la dbyig sngon/ rkang pa gnyis la stobs po che/ rnam par snang mdzad kyi mdun du gnod mdzes rgyal po/ rkang pa gnyis kyi 'og tu rdo rje sa 'og // ba spu'i bu ga thams cad la byams pa la sogs/ spyi gtsug gi steng du 'khor los sgyur ba/ bruM las byung ba rin po che'i ri la bzhugs pa pad+ma dang / rdo rje'i skyil mo krung gis bzhugs pa/ zhal dang / sku mdog dang / phyag la sogs pa rnam par snang mdzad dang 'dra ba/ 'od zer lnga pa'i gtsug tor gyi 'khor lo'i phreng ba dang / 'od kyi dkyil 'khor dmar po 'bar ba dang bcas pa'i phreng ba can/ rin po che'i cod pan mnga' ba/ spyan la sogs pa'i lha mo rin po che dang / mtshan rtags dang / rdo rje dang / ut+pa la rin po che bzhin du bsnams pa/ gnyis gnyis kyis logs gnyis su mdzes par byas par rang gi snying po nyid kyis bsam par bya'o// de nas rdo rje khu tshur gnyis bcings la/ lag ngar gnyis rdo rje bcing bar bsnol te/ mdzub mo gnyis lcags kyur byas la/ mthe bo dang / gung mo gnyis kyis se gol brdebs shing dzaHhUM baM hoHzhes brjod la/ rang gi lus la rnam par snang mdzad la sogs par yid kyis rnam par bsams pa legs so zhes bya ba'i spyor bas rnam par snang mdzad la sogs pa bkug nas bcug ste/ bcings la dbang du byas nas oM AHhUM zhes bya ba'i yi ge gsum rnam par bkod pa sngon du 'gro bas snga ma bzhin du rang gi phyag rgya byin gyis brlabs la/ yi ge brgya pas brtan par bya'o// oM badzra satwa sa ma ya/ ma nu pA la ya/ badzra satwa twe no pa tiSh+Tha dr-i D+ho me b+ha ba/ su toSh+yo me b+ha ba/ a nu rak+to me b+ha ba/ su poSh+yo me b+ha ba/ sarba sid+d+him+me pra yats+tsha/ sar+b+ba kar+m+ma su tsa me tsit+taM shre yaHku ru hUM/ ha ha ha ha hoHb+ha ga wAn sar+b+ba ta thA ga ta badzra mA me muny+tsaM/ badzrI b+ha ba ma hA sa ma ya satwa AH/ de nas snying ga dang / lkog ma dang / spyi bo rnams su rdo rje sems ma la sogs pas byin gyis brlab par bya ste/ rdo rje bsdams pa las gung mo gnyis sbyar la/ oM satwa badzri ad+hi tiSh+Tha swa mAM hUM/ de nyid las gung mo'i tshigs dbus ma bcag pa ni rin po che ste/ oM rat+na badzri a d+hitiSh+Tha swa mAM hUM/ de nyid las gung mo pad+ma'i 'dab ma ltar bya'o// oM d+har+m+ma badzri ad+hi tiSh+Tha swa mAM hUM/ de nyid las gung mo sbyar ba'i rtse mo bcag pa ni ral gri'o// oM kar+m+ma badzri ad+hi tiSh+Tha swa mAM hUM/ gnas 'di dag tu rdo rje dang rin po che dang pad+ma dang / ral gri nang du chud pa'i rdo rje sems ma la sogs pa'i lha mo rnams byin gyis brlab par bsam par bya'o// de nas yang dbang bskur ba'i phyir gsol ba gdab par bya ste/ rdo rje can gyis 'gro bskyab phyir// sangs rgyas rnams kyis dbang bskur ba// yon tan 'byung gnas ji ltar stsal// de bzhin deng ni bdag la stsol// de nas nam mkha'i khongs thams cad til gyi gang bu bzhin du kun du gang ba'i rig pa'i lha mo de bzhin gshegs pa thams cad kyi ye shes kyi bdud rtsis gang ba'i bum pa thogs shing mchod pa'i yo byad dang ldan pa rnams byon nas mi bskyod pa'i cod pan gyi sbyor bas rtse bran gyi rtsa bar bzhag pas/ dbang bskur zhing 'di skad du gsung bar bsam par bya'o// dbang bskur ba yi rdo rje che// khams gsum pas ni phyag byas pa// gsang ba gsum gyi gnas las byung // sangs rgyas kun gyis sbyin par bya// de nas dbang bskur ba de phyag rgya 'di dag gis brtan par bya'o// rdo rje'i thal mo las/ mthe bo gnyis ni bsnol byas la// mdzub mo'i rtse mo bkug pas ni// gung mo mnyam pa'i tshigs su sbyar// rdo rje dbyings kyi dbang mor bshad// sngags ni oM badzra d+hA twI shwa ri hUM/ badzri Ni a b+hi Shiny+tsa mAM/ de nyid gung mo rdo rjer bya// oM badzre badzre Ni hUM/ gung mo gnyis ni nor bur bya// oM rat+na badzri Ni hUM/ pad+ma srin lag mthe'u chung gung // oM d+har+m+ma badzri Ni hUM/ lag pa'i sor mo rab tu brkyang // oM kar+m+ma badzri Ni hUM/ a b+hi Shiny+tsa mAM zhes bya ba ni thams cad la sbyar bar bya'o// phyag rgya 'di dag kyang spyi bo dang / dpral ba dang / rna ba g.yas pa'i ltag dang mgo'i rgyab dang / rna ba g.yon pa'i ltag gi gnas rnams su rim pa bzhin du sbyar te/ dpag tu med pa'i de bzhin gshegs pa lnga po bsdus pa'i ngo bo nyid byang chub kyi sems dam pa rnam par dag pa'i rang bzhin bcom ldan 'das mi bskyod pa nyid cod pan du bsam par bya'o// la la ni rdo rje sems ma la sogs pa'i sngags dang phyag rgya dag gis dbang bskur bar 'dod do// de nas rdo rje khu tshur gnyis mdun du mdud pa lta bus bcing bar bya zhing rgyab tu yang de bzhin du mdud la/ bsgyings pa dang bcas pas mtha' ma la sogs pa nas dgrol bas/ rna ba gnyis kyi dar dpyangs 'phyang ba byas la/ mthar thal mo mnyam pas mnyes par bya'o// badzra tu hoH/ yang cod pan gyi steng du kaM haM kaM zhes bya ba bkod la/ oM TuM zhes bya bas go bgos te/ rdo rje kha tshur snying gar mdud pa'i tshul gyis yongs su bskor la/ mgrin pa dang rgyab dang / yang de bzhin du snying gar ro// de nas nu ma'i bar dang yang snying gar ro// yang mgrin pa dang / ltag pa dang / mgo bor de bzhin du dbang bskur ba'i phreng ba bcings pa'i mdud pa'i sbyor ba mtha' ma la sogs pa sor mo thams cad bkrol la/ dar dpyangs kyi tshul du byas la mthar mnyam pa'i thal mos mnyes par bya'o// de nas rang gi dam tshig gi phyag rgya nyid snying ga la sogs par bkrol bas rang gi snying po ni snying gar dgod par bya'o// nye ba'i snying po la sogs par bsam pas ni snying ga'i gong du'o// spyi bor bsam pas ni mgo bor ro// spyi gtsug la sogs par bsam pas ni spyi gtsug tu'o// go cha la sogs par bsam pas ni nu ma'i bar du'o// mtshon cha la sogs par bsam pas ni lag pa g.yas par ro// nye ba'i snying po la sogs par bsam pas ni lag pa g.yon du'o// lcags mda' la sogs par bsam pas ni phrag pa g.yas su'o// mda'i dra ba la sogs par bsam pas ni phrag pa g.yon du'o// mtshon cha thams cad du bsam pas ni lus thams cad du dgod par bya'o// de nas sgeg mo la sogs pas bdag nyid yang dag par mchod de/ rdo rje'i dbang bskur ba dang / bdag po'i dbang bskur ba dang / ming gi dbang bskur ba dang / dngos grub kyi rdo rje'i brtul zhugs rnams de'i sngags nyid kyis blang bar bya ste/ bcom ldan 'das 'jam pa'i rdo rje bdag gi slob dpon du gyur nas/ thams cad mdzad do zhes lhag par mos par bya'o// sangs rgyas rdo rje'i dbang bskur bas// deng khyod bdag ni bskur bar 'gyur// 'di ni sangs rgyas thams cad nyid// rab tu grub phyir rdo rje long // oM badzra a d+hi pa ti s+t+waM/ a b+hi Shiny+tsa mi/ tiSh+Tha badzra sa ma ya s+t+waM/ de nas rdo rje dril bu dang bcas par spyi bor bzhag la/ ming gi dbang gis dbang bskur te/ oM badzra satwa s+t+waM/ a b+hi Shiny+tsa mi/ badzra nA ma a b+hi She ka ta/ kye dpal mchog sbyin rdo rje zhes bya ba/ de nas rdo rje'i brtul zhugs ni// 'di ni sangs rgyas thams cad de// rdo rje sems dpa'i lag na gnas// khyod kyis kyang ni rtag tu bcang // phyag na rdo rje'i brtul zhugs brtan// oM sarba ta thA ga ta sid+hi badzra sa ma ya tiSh+Tha e Sha s+t+waM/ d+ha ra mi badzra satwa hi hi hi hi hi hUM zhes bya ba'i glu blang bar bya'o// de'i 'og tu dam tshig gsum sbyin pa bya ste/ hUM las rdo rje mi bskyod pa'i ngo bo de bzhin gshegs pa thams cad kyi mi phyed pa'i ye shes kyi rang bzhin du rnam par bsams la/ de kho na nyid kyis gzung bar bya ste/ thog mtha' med pa'i sems dpa' ni// rdo rje sems dpa' dga' ba che// kun du bzang po kun bdag nyid// rdo rje bsnyems pa bdag po'i bdag // dang po'i mchog gi skyes bu ni// bcom ldan 'das so zhes bya ba ni de kho na nyid kyis ni rdo rje'o// 'di ni sangs rgyas de kun gyi// shes rab sgra yis rjes 'gror bshad// khyod kyis kyang ni rtag tu bcang // byang chub mchog tu rgyal ba bzhed// ces bya ba dang / aH'i sa bon las byung ba dril bu de bzhin gshegs pa thams cad kyi gsung dbyangs kyi bdag nyid can/ shes rab kyi ngo bo nyid kyi dril bu yang dag par blangs la/ srid pa ngo bo nyid kyis dag // ngo bo nyid kyis dngos med byas// ngo bo nyid dag sems dpa' mchog // srid pa mchog ni byed par 'gyur// zhes bya ba dang / de dkrol bar bya'o// de nas srid pa yongs su dag pa'i thabs rtog pa thams cad kyi dam tshig chen po rtag tu bsten par bya ste/ srid pa'i bde ba shin tu chung // sdug bsngal chen po dag bya'i phyir// shin tu bde ba dam pa'i thabs// dam tshig 'di ni rtag tu srungs// 'dod pa'i longs spyod thams cad ni// ci 'dod par ni bsten bzhin du// rang gi lha yi sbyor ba yis// bdag dang gzhan la mchod par bya// ji srid 'khor ba'i gnas su ni// mkhas mchog 'dug par gyur pa'i tshe// de srid mtshungs med sems can don// mya ngan mi mda' byed par nus// shes rab pha rol phyin pa'i thabs// bsod nams byin rlabs kyis bsgrubs pa// dngos grub kun gyi dbang phyug grub// sems can don rnams brtan par byed// yid kyi gzugs ni brtan phyir ro// phyag rgya dam tshig yin par bshad// gang gis gzugs kun brtan gyur pa// des na phyag rgya rab tu bsgrags// zhes bya ba dang / dam tshig gis sku la sogs pa'i gsang ba'i bdag nyid can gyi phyag rgyar byin gyis brlab par bya'o// de nas dam tshig gsum kyi glu'i mchod pa bya ste/ oM nam mkha' las byung mtshan ldan phyir// thog ma tha ma med pa'i mchog // sems dpa' rdo rje che rang bzhin// rdo rje sems dpar bdag grub mdzod// kun mchog dngos grub chen po ste// dbang phyug chen po lhag pa'i lha// rdo rje 'dzin pa kun gyi rgyal// mi 'gyur mchog tu bdag grub mdzod// nyes pa mi mnga' rtag pa'ang khyod// 'dod chags kun gye rjes su brnyes// 'dod chags chen po dga' ba che// bcom ldan de nyid kyis grub mdzod// shin tu dag pa kun gye mchog // gdod nas grol ba de bzhin gshegs// kun du bzang po'i kun bdag nyid// byang chub sems dpar bdag grub mdzod// dngos grub chen po kun gyi mchog // dbang phyug che sogs phyag rgya yis// grub pa'i rdo rje cher bstod pas// rdo rje bsnyems bdag bdag mdzod cig // de nas bcom ldan 'das kyis phyag rgya chen po bcings la/ i swa b+hA ba shud+d+hou0f85haM/ oM sar+b+ba sa mou0f85haM zhes bya ba dang / nga rgyal bskyed la/ rang gi snying gar gnas pa'i rdo rje at+pa la'i dbus su rang gi sngags rnam par bsams la/ de nyid yid la zlos shing bsam par bya'o// de nas de bzhin du phyag rgya chen pos gnas la g.yon pa'i mig tu Ta las zla ba bya/ g.yas par ma bkod nyi ma'i dkyil 'khor bskyed// hUM gis mig 'bras bskal pa'i me lta bu// yid kyis nam mkha'i phyogs su gnas par bya'o// snod kyi 'jig rten kyi 'og tu yi ge hUM de las byung ba'i rdo rje rtse lnga pa yi ge baM dbus su bkod pa rdo rje me'i 'od dang mnyam pas dus mtha' rlung gis sbar ba'i bskal pa sreg pa'i gzugs can lta bu'i rdo rje des sangs rgyas kyi zhing thams cad thal bar byas par bsam par bya'o// de nas nam mkha'i phyogs su stong gsum gyi sangs rgyas kyi zhing gi tshad tsam gyi zla ba'i dkyil 'khor la yi ge khaM gnas pa de las bcom ldan 'das rnam par snang mdzad rdo rje dbyings kyi dbang phyug mas kun du 'khyud pa byung bas/ rdo rje bdud rtsi'i rgyun rnams kyis kun du bsreg pa'i sangs rgyas kyi zhing bkrus nas/ dba' rlabs 'khrug pa 'o ma'i rgya mtsho lta bur kun du bkang nas gnas so// de nas de'i dbus su yi ge ras rang gi 'od kyis 'o ma'i rgya mtsho bskol ba dang / pad+ma chen po'i gzugs la pad+ma mtha' yas pas yongs su bskor bar bsams nas/ de'i lte bar gser gyi mdog can gyi ra ba bsams la/ der yang bcom ldan 'das rnam par snang mdzad nam mkha'i phyogs nas byon te bzhugs so// de nas hUM su~M` hUM zhes bya ba ste/ de thams cad yongs su gyur pa las ri'i rgyal po ri rab zur bzhi pa rin po che sna bzhi'i rang bzhin can/ gling dang gling phran dang / rol mtsho dang / gser gyi ri bdun la sogs pas yongs su bskor bar bsams la/ oM badzra dr-i D+ho me b+ha ba rak+Sha sarbaM swA hA zhes bya ba dang / rdo rje bsdams pa brkyang ste/ sa la bzhag pas byin gyis brlabs la/ de lta bu gtsang ma'i gnas kyi gnas rnam pa kun du rab tu gnas pa sangs rgyas thams cad kyis nges par bsten pa/ de yang // yi ge hUM las gzhal yas khang // zur bzhi pa la sgo bzhi pa// rta babs bzhis ni rnam par brgyan// dril bu dang ni ba dan sogs// sgo khyud kyis ni nye bar mdzes// grwa dang mtshams rnams thams cad du// rdo rje rin chen dag gis spras// dra ba dra phyed yang dag ldan// zla ba nyi ma sogs kyis brgyan// sna tshogs pa yi bla re bres// gos dang phreng ba sna tshogs ldan// mtshams su zla phyed rin chen mchog // rdo rje mdzes pas rnam par brgyan// thig bzhi yongs su btab pa dang // kha khyer kyis ni yongs su bskor// de yi dbus su 'khor lo gzhan// de bzhin de yi dbus su'ang gzhan// rdo rje phreng bas yongs bskor cing // rdo rje ka ba brgyad kyis brgyan// rtsig pa rin chen sna lnga 'bar// ye shes kyis sprul gzhal yas khang // nam mkha'i grangs med ltar rgya che// 'khor lo yongs rdzogs 'di lta bu// kha ba can gyi ri ltar dkar// mchod rten chen po'i nang du chud// thub dbang 'od ni rnam 'phro bas// phyogs kyi tshogs rnams khyab gyur pa// yid kyi rang bzhin mchod chen 'di// khyad par 'phags pa rnams kyis brgyan// de ltar bsam gyis mi khyab pa'i// bsod nams dang ye shes kyi tshogs dang / chos kyi dbyings kyi ngo bo nyid sgyu ma lta bu dang / mig yor tsam gyi khang pa brtsegs ma rnam par bsgoms la/ de'i dbus su yang hUM saM hUM zhes bya ba las seng ge'i gdan zla ba'i dkyil 'khor gyis mnan pa der babs nas 'dug ste/ rang gi ting nge 'dzin la snyoms par zhugs par bdag nyid bsgom par bya'o// bzlas brjod byed par 'dod pas rang gi snying ga las bdag po rang gi sngags kyis bton la/ dgug pa dang / dbang bsgur ba dang / mchod pa la sogs pa byas nas/ zung du gnas pa'i sbyor ba'am/ gnyis su med pa'i sbyor bas 'og nas bshad pa'i tshul gyis bzlas brjod dang gshegs su gsol ba la sogs pa bya ste/ 'di ni rim pa bar ma'o// mdor bsdus pa'i rim pa ni/ byang chub kyi sems bsgom pa sngon du 'gro ba nyid kyis spros pa shu dang / bsdu ba byas pa las/ rnam pa'i mchog rnams kun ldan par// skad cig ye shes kyis rdzogs pa// sdogs pa'i rnal 'byor zhes bshad do// zhes bya ba yin no// yang na rnal 'byor rgya chen po byed par 'dod na/ de'i tshe lha thams cad kyi gnas su yang paM las sna tshogs pad+ma'i gdan la/ a dang aM las zla ba dang nyi ma'i dkyil 'khor ci rigs par rnam par bsams la/ de bzhin du dbus ma'i seng ge'i gdan la dus yun ring po nas goms par byas pa'i thugs rje chen po mngon du bsgoms la/ 'gro ba ma lus pa 'di dag thabs dang shes rab dang bral bas sdug bsngal gyis gdungs pa la blta ste/ thabs 'dis de rnams kyi don bya'o zhes bsams la/ rang gi snying gar gnas pa'i shes rab kyi pha rol du phyin pa dri ma med pa ji srid mdun du spros la/ oM sar+b+ba ta thA ga ta a nu rA ga Na badzra swa b+hA ba At+ma kou0f85haM zhes bya bas rjes su mnyes par byas la/ oM badzra ko Sha gu h+ya hUM zhes bya bas bskul ba dang / byang chub kyi sems dam pa bskyed pa de nyid kyis 'gro ba ma lus pa'i don byed par dga' bas mchog tu dga' ba thob par bdag nyid shes nas sems can gyi khams ma lus pa dang / rdzogs pa'i sangs rgyas dang / byang chub sems dpa' rnams kyis yang dag par gang ba'i rang gi byang chub kyi sems shes rab kyi pha rol tu phyin pa'i bdag nyid du zhu bar gyur cing // nang du chud par byas la/ lha'i 'khor lo dbyung bar bya'o// yi ge oM las byung ba bcom ldan 'das rnam par snang mdzad rdo rje'i skyil mo krung gis bzhugs pa/ zhi ba ral pa dang thor tshugs 'chang ba/ rin po che rnams kyis brgyan pa/ sngo ba dang / ser ba dang / dkar po chen po ste/ zhal gsum gyis mdzes pa/ sku mdog ser po phyag drug pa/ phyag dang po gnyis kyis bsam gtan gyi phyag rgya mdzad pa/ g.yas na 'grang phreng dang mda' bsnams pa/ g.yon gyis lha mo'i nu ma dang / rdo rje'i gzhu bsnams pa/ lha rnams 'jigs shing skrag par mdzad pas zhabs kyi pad+ma la phyag 'tshal ba/ sangs rgyas kyi sprin chen po 'phro ba/ oM AHzhes bya ba'i sngags kyis yang dag par spros la/ nam mkha'i dkyil 'khor ma lus par khyab ste/ 'gro ba ma lus pa'i don mdzad nas/ sngags 'di nyid kyis bdag nyid la gzhug pa dang brtan par bya'o// hUM las mi bskyod pa sku mdog in+d+ra nI la'i 'od dang mnyam pa/ zhal gsum pa/ spyan gsum pa cung zad bzhad cing sgeg pa/ zhal g.yon dmar ba/ zhal g.yas pa dkar ba/ zhal dbus ma sku dang 'dra ba/ rgyan thams cad kyis brgyan pa/ phyag brgyad pa g.yas kyis ba dan gsum pa'i gung mo'i dbus su rdo rje thugs kar 'degs par brtson pa/ g.yon kyi rdo rje khu tshur dkur brten pas dril bu bsnams pa/ yang g.yas na ral gri dang / lcags kyu dang / mda' bsnams pa/ g.yon na lha mo'i nu ma dang / zhags pa dang / gzhu bsnams pa/ dpal rdo rje sems dpa' rnam par gyur pa'i mi bskyod pa'i cod pan can rol pa'i stang stabs kyis legs par bzhugs pa/ oM hUM/ zhes bya ba'i sngags kyis spros la/ snga ma bzhin du 'gro ba'i don byas nas slar byon te/ rang gi sngags nyid kyis shar phyogs kyi re'u cha la dgod par bya zhing brtan par bya'o// de bzhin du gzhan dag kyang rang rang gi sa bon las byung ba/ rang rang gi sngags kyis yang dag par spros te/ rang rang gi sngags nyid kyis rang rang gi gnas su gzhag par bya zhing brtan par bya'o// zhal gsum gyi dbus ma ni sku dang 'dra bar blta bar bya'o// taM las rin chen 'byung ldan spyan gsum pa/ rin po che'i cod pan gyis brgyan pa/ sku mdog dmar po zhal g.yas sngo/ g.yon dkar ba phyag dang po gnyis kyis dam tshig gi phyag rgya mdzad pa/ g.yas na rdo rje bsnams pa/ g.yon na rin po che bsnams pa/ snga ma bzhin du lho phyogs kyi re'u cha la dgod do// AHlas byung ba'i 'od dpag tu med pa 'jig rten dbang phyug sku rnam par byung ba/ ral pa dang thor tshugs 'chang ba/ zhi ba thams cad mkhyen pas dbu rgyan byas pa/ spyan gsum pa/ ston ka'i zla ba'i mdog can/ zhal g.yas sngon po/ g.yon dmar po/ phyag g.yon pas pad+ma'i rtsa ba bzung nas dkur brten pa/ g.yas pas rang gi thugs kar pad+ma rnam par 'byed pa/ yang g.yas gnyis na bgrang phreng dang rdo rje bsnams pa/ g.yon gnyis na nu ma dang / ril ba spyi blugs bsnams pa/ lha mo bzhi dang / gdan gcig pa nub kyi re'u cha la'o// khaM las byung ba'i don yod grub pa markata gyi mdog can/ zhal g.yas sngon po/ g.yon dkar po/ phyag dang po gnyis kyis bsam gtan gyi phyag rgya bcas pa/ yang g.yas dang g.yon gnyis kyis ral gri dang / lcags kyu bsnams pa/ rin po che'i cod pan can byang du'o// 'di dag ni sems dpa'i skyil mo krung gis bzhugs pa'o// oM trAM oM hrIHoM khaM zhes bya bas ni rim bzhin du 'di rnams kyi sngags yin no// lAM mAM pAM tAM/ hUM trAM hrIH/ khaM tsuM raM b+h+r-iM hUM zhes bya bas sa bon gyi yi ge 'di rnams las spyan la sogs pa'i lha mo'i 'khor lo rnams rim bzhin du bskyed la/ gnas ji lta ba bzhin du bkod par bya'o// de la dbang ldan gyi phyogs su lha mo spyan sku mdog ser ba/ phyag g.yas na mchog sbyin dang / mi 'jigs pa dang / rdo rje dang / mda' bsnams pa/ g.yon na sdigs mdzub dang ldan pa'i zhags pa dang / rin po che'i snye ma dang / bgrang phreng dang / gzhu bsnams pa'o// me'i phyogs su mA ma kI ut+pa la sngon po'i mdog can khro ba dang bcas pa bzhad pa'i zhal dang ldan pa/ phyag g.yas mi 'jigs pa dang / rdo rje dang mda' bsnams pa'o// g.yon na sdigs mdzub dang / zhags pa dang / gzhu bsnams pa'o// bden bral gyi phyogs su gos dkar can/ zla ba'i mdog can g.yas na mi 'jigs pa dang rdo rje dang mdas brgyan pa/ g.yon na pad+ma dang / bgrang phreng dang gzhu bsnams pa/ rol pa'i stang stabs can no// rlung gi phyogs su sgrol ma markata kyi mdog can g.yas na mi 'jigs pa dang rdo rje dang mda' bsnams pa/ g.yon na sdigs mdzub dang / ut+pa la dang / gzhu bsnams pa'o// gsum po 'di dag ni sems dpa'i skyil mo krung can no// dkyil 'khor gnyis par shar la sogs pa'i phyogs rnams su rdo rje sems ma dang / rin chen sems ma dang / chos kyi sems ma dang / las kyi sems ma rim bzhin du mi bskyod pa la sogs pa dang / sku mdog dang phyag mtshan la sogs pa 'dra ba yin mod kyi/ gzhan du na g.yon pa'i gnyis pas nu ma bsnams pa med pa'i phyir/ ci rigs par sdigs mdzub dang ldan pa'i zhags pa bsnams par shes par bya'o// byang shar mtshams su lha mo skul byed ma/ zla ba'i mdog can phyag dang po gnyis kyis 'og nas bshad pa'i rtsa ba'i phyag rgya bcings pas/ thugs ka'i gnas rnam par brgyan pa/ g.yas rnams na mi 'jigs pa dang / ral gri dang / rin po che'i chun 'phyang dang / bi dza pU ra dang / mda' dang / dgra sta dang / dbyug pa dang / tho ba dang / lcags kyu dang / rdo rje dang / ba dan gsum pa'i tshul dang / bgrang phreng bsnams pa'o// g.yon rnams na yid bzhin gyi nor bu'i rgyal mtshan dang / pad+ma dang / spyi blugs dang / zhags pa dang / gzhu dang / mdung thung dang / 'khor lo dang / dung dang / sdigs mdzub dang / bum pa bzang po dang / thag mdung dang / shes rab kyi pha rol tu phyin pa'i glegs bam bsnams pa'o// shin tu dang ba'i dar la'i zheng chung ngu'i stod g.yogs legs par bgos pa/ rgyan thams cad kyis brgyan pa/ dar la bab cing skal ba bzang pa/ sgeg pa dang / dpa' ba dang / 'jigs su rung ba dang / drag po dang / dgod pa dang / rngam pa dang / snying rje dang / rmad du byung ba dang / zhi ba zhes bya ba'i nyams dgu dang ldan pas spyi bo dang / dpral ba dang / sgog ma dang / dpung mgo g.yas dang / g.yon dang / thugs ka dang / lte ba dang / pus mo'i lha nga dang / zhabs rnams su de bzhin gshegs pa rnam par snang mdzad dang / 'khor los sgyur ba dang / mi g.yo ba dang / yid bzhin gyi nor bu dang / don yod zhags pa dang / rang gi gzugs dang / phyag na rdo rje dang / ral pa gcig ma dang / rdo rje sen mo can gyis gnas su byas pa/ 'di'i zhal dang po cung zad bzhad pa/ sku'i mdog can zhal g.yas pa gdengs pa/ ut+pa la sngon po'i mdog can/ mche ba cung zad gtsigs pas rnam par brgyan pa/ ljags bskyod pa/ zhal g.yon pa ser po tshem gyis sgos gnon pa'o// shar lho mtshams su rin chen sgrol ma sku mdog ser po/ phyag dang po gnyis kyis thugs kar rin po che'i thal mo sbyar te 'jog pa/ yang g.yas kyi gnyis pas mi 'jigs pa dang / mda' bsnams pa/ g.yon gyi gnyis kyis sdigs mdzub dang / lce blugs dang / gzhu bsnams pa'o// lho nub mtshams su khro gnyer can zla ba'i mdog can g.yas na rdo rje dang / dbyug pa dang / mda' bsams pa/ g.yon na sdigs mdzub dang / spyi blugs dang / gzhu bsnams pa'o// nub byang mtshams su rdo rje lu gu rgyud sku mdog ljang gu/ g.yas na rdo rje lcags sgrog dang / mda' bsnams pa/ g.yon na sdigs mdzub dang / zhags pa dang / gzhu bsnams pa/ zhal cung zad bzhad pa/ gdug pa thams cad nges par 'dul ba ste/ 'di dag ni rol pa'i stang stabs dang ldan pa yin no// spyan la sogs pa'i lha mo 'di dag thams cad ni zla ba'i gdan dang / 'od kyi dkyil 'khor dmar po dang spyan gsum dang rang gi phyogs kyi bdag po dang 'dra ba'i zhal gsum dang / rang gi bdag po rin po che'i cod pan dang ldan pa/ gos dang rgyan tshogs pa mnga' ba yin no// oM ga ga na lo tsa ne swA hA/ oM ki ri ki ri mA ma kI hUM/ oM ka Te bi ka Te ni ka Te ka TaM ka Te ka ro Ta bi bye swA hA/ oM tA re tut+ta re tu re swA hA/ oM satwa badzri hUM/ oM rat+na badzri hUM/ oM d+har+m+ma badzri hUM/ oM kar+m+ma badzri hUM/ oM tsa le tsu le tsun+da swA hA/ oM rat+nol ke rat+na dz+wa li ni swA hA/ oM b+h+raM ku Te b+h+r-iM/ oM badzra shri kha la hUM phaT swA hA/ 'di dag ni ci rigs par 'di rnams kyi sngags yin no// de nas dkyil 'khor gsum par rim pa bzhin du shar la sogs pa'i phyogs rnams su byams pa la sogs pa rang rang gi sa bon las byung ba dgod par bya'o// de la shar phyogs su yi ge maiM las byung ba'i byams pa gser gyi mdog can phyag bzhi pa/ phyag dang po gnyis kyis chos 'chad pa'i phyag rgyar byas pa/ yang g.yas kyis mchog sbyin/ g.yon gyis me tog dang bcas pa'i nA ga ge sar gyi snye ma bsnams pa'o// 'phags pa 'jam dpal ni sngar ji skad bstan pa'i rang bzhin can no// gaM las byung ba'i spos kyi glang po ni mdog ljang gu g.yon na bum pa bsnams pa/ g.yas kyis glang po che'i mchu 'dzin pa'o// dzaM las byung ba'i ye shes tog sku mdog ser po g.yon na yid bzhin kyi nor bu'i rgyal mtshan bsnams pa'o// oM me/ oM mu/ oM gan+d+ha ha sti ne hUM/ oM dz+nyA na ke tu dz+nyA na ba ti oM/ 'di dag ni rim pa bzhin du 'di rnams kyi spro ba la sogs pa'i sngags yin no// yang lho phyogs su b+ha las byung ba'i bzang skyong sku mdog dmar po phyag thal mo sbyar ba'o// sa las byung ba'i rgya mtsho'i blo gos kyang // dung dang kun+da ltar dkar ba/ phyag gnyis brkyang ba'i sor mo thams cad kyis rlabs ltar mdzad pa'o// a las byung ba'i blo gros mi zad pa ni gser gyi mdog can khu tshur yod pa/ thugs kar 'jog pa g.yas pas mchog sbyin no// pra las byung ba'i spobs pa brtsegs pa ni sku mdog ljang gu g.yon gyi khu tshur pang par 'jog pa/ g.yas kyi khu tshur se gol brdebs pa'o// oM b+ha dra ba ti b+ha dra bA le swA hA/ oM swa ga re ma hA sA ga re hUM/ oM ak+Sha ya phu phu/ ak+Sha ya kar+m+ma a ba ra Na bi sho d+ha ni swA hA/ oM pra ti b+hA ne pra te b+hA na kU Te hUM/ 'di dag ni rim bzhin du 'di rnams kyi sngags yin no// nub phyogs su ma las byung ba'i mthu chen thob sku mdog dkar po g.yon pas pad+ma cung zad kha phye ba bsnams pa'o// sa las byung ba'i ngan song kun 'dren sku mdog dkar po phyag gnyis sdig pa 'thor ba ltar mdzad pa'o// sa nyid las byung ba'i mya ngan dang mun pa thams cad nges par 'joms pa'i blo gros gser gyi mdog can/ phyag gnyis thal mo sbyar ba 'phyar ba'i tshul mdzad pa'o// dza las byung ba'i dra ba can gyi 'od sku mdog dkar po/ g.yon na ut+pa la la gnas pa'i nyi ma'i dkyil 'khor bsnams pa'o// oM s+thA me s+thA me ma hA s+thA me ba ti swA hA/ oM sar+b+ba A bA yA dza he sar+b+ba a ba dza ye sar+b+ba a pA ya bi sho d+ha ni hUM/ oM oM sar+b+ba sho ka ta mo nir g+ha te na ma ti hUM/ oM dza li ni ma hA dza li ni hUM zhes bya ba ni 'di dag gi sngags so// byang phyogs su tsa las byung ba'i zla ba'i 'od/ zla ba'i mdog can ut+pal la gnas pa'i zla ba'i dkyil 'khor bsnams pa'o// a las byung ba'i 'od dpag tu med pa sku mdog dmar po phyag gnyis kyis dbang bskur ba'i bum pa bsnams pa'o// ga las byung ba'i nam mkha' mdzod gser gyi mdog can/ gzhon nu'i gzugs can/ g.yon gyi rdo rje'i khu tshur bsnyems pa'i tshul gyis rked par 'jog pa/ g.yas pa nam mkhar yongs su bskor ba'o// skaM las byung ba'i sgrib pa thams cad rnam par sel ba sku mdog sngon po'am dkar po/ g.yon sa la reg pa/ g.yas pa'i khu tshur gyis mthe bong dang / mdzub mo sbyar nas 'dri ba'i tshul du 'jog pa'o// oM tsan+d+ra su tsan+d+ra bya ba lo ki te swA hA/ oM a mr-i ta pra b+he a mi ta ba ti hUM/ oM ga ga na pa ra lo tsa ne hUM/ oM sar+b+ba ni ba ra Na biskaM bi ni hUM zhes bya ba ni 'di rnams kyi spro ba la sogs pa'i sngags so// byang chub sems dpa' 'di dag thams cad kyang pad+ma'i gdan can zla ba'i 'od mnga' ba sems dpa'i skyil mo krung gis gnas pa/ spyan gsum pa zhal gsum pa rang gi phyogs kyi bdag po dang 'dra ba mnga' zhing de'i cod pan can/ rgyan dang na bza' sna tshogs 'chang ba/ phyag dang po gnyis kyis ting nge 'dzin gyi phyag rgya bcings pa khyad par kyi tshig tu skos pa ma gtogs pa g.yas na mchog sbyin dang mda' dang / gzhu bsnams pa/ shar la sogs pa'i sgo rnams kyi ngos gnyis gnyis kyi snam bu la gnyis gnyis bdag po la mngon par phyogs nas bzhugs par rim pa bzhin bsam par bya'o// de nas hUM las 'phags pa gshin rje gshed dus mtha'i sprin lta bu/ phyag g.yas na ral gri dang / rdo rje dang / mda' bsnams pa/ g.yon na sdigs mdzub bsgreng ba/ zhags pa dang bcas pas bsdigs par mdzad pa/ g.yon gyi gnyis pas pad+ma dkar po thogs pa'i lha mos g.yas kyis 'khyud pa la brtson pa'i zla ba'i mdog can gyi nu ma 'dzin pa/ gsum pa ni gzhu bdungs pa bsnams pa/ g.yas logs su lha mo markata ltar ljang ba/ lag pa g.yas na ut+pal sngon po thogs shing // lag pa g.yon pas mgul nas 'khyud pas nye bar mdzes pa byas pa/ zhabs drug pa/ gsus khyim che ba/ zhal drug pa/ zhal dang po ha ha zhes rnam par bzhad pa/ gnyis pas 'jigs pa bskyed pa/ gsum pa gdangs pa/ bzhi pa mi bzad pa chen po/ lnga pa rdo rje mche ba can/ drug pa ljags rnam par bskyod pa/ spyan dmar ba khro bo'i lta ba 'jigs su rung ba/ 'phags pa 'jam dpal gyis yang dag par brgyan pa/ lha dang bgegs 'jigs pas kun du khyab par du ma 'og na gnas shing 'dud par byed pa rol pa'i stang stabs kyis ma he'i steng na bzhugs pa snga ma bzhin du gdug pa 'dul ba la sogs pa mdzad pa'i phyir/ kun du spros la yang dag par bsdus te/ rang gi sngags kyis rtsa ba'i shar sgor dgod par bya'o// de bzhin du lho'i sgor pra las byung ba'i gzhan gyis ma thub pa sku mdog ser po phyag g.yas pas rdo rje dang / dbyug pa dang mda' bsnams pa/ g.yon na sdigs mdzub zhags pa can dang // nu ma dang gzhu bsnams pa/ mi'u thung gi gzugs can no// nub kyi sgor ha las byung ba'i rta mgrin sku mdog dmar po phyag g.yas na rdo rje dang dbyug pa dang / mtshon rtse gcig pa dang mda' bsnams pa/ g.yon pas sdigs mdzub zhags pa can dang / nu ma dang / pad+ma dang gzhu bsnams pa'o// byang gi sgor hUM las byung ba'i bdud rtsi thab spyor sngon po zhabs kyis bgegs rnams gnon pa/ g.yas na ral gri dang / dgra sta dang mda' gsor ba bsnams pa/ g.yon na sdigs mdzub zhags pa can dang / nu ma dang gzhu bsnams pa'o// dbang ldan gyi phyogs su hUM las byung ba'i mi g.yo ba sku mdog sngon po/ mi g.yo ba byis pa'i gzugs can/ gzhon nu'i rgyan gyis brgyan pa/ g.yas na ral gri dang / rdo rje dang / mda' bsnams pa/ g.yon na sdigs mdzub zhags pa can dang / nu ma dang gzhu bsnams pa/ bung ba ltar gnag pa'i zur phud gcig g.yon du 'phyang ba mnga' ba/ zhal g.yas pa'i ljags khrag gis brlan pa bsgril ba/ rin po che'i ri'i steng na pad+ma la bzhugs pa'o// me'i phyogs su hUM las byung ba'i 'dod pa'i rgyal po sku mdog sngon po/ phyag dang po gnyis kyis rang gi dam tshig gi phyag rgya bcas pa yang g.yas gnyis na rdo rje dang mda' bsnams pa/ g.yon gnyis na nu ma dang gzhu bsnams pa'o// bden bral kyi phyogs su hUM las byung ba'i dbyug sngon can sku mdog sngon po/ g.yas na rdo rje dang / dbyug pa dang mda' bsnams pa/ g.yon na sdigs mdzub zhags pa can dang / nu ma dang gzhu bsnams pa'o// rlung gi phyogs su hUM las byung ba'i stobs po che sku mdog sngon po/ g.yas na rdo rje dang be con dang / ral gri dang mda' bsnams pa/ g.yon na sdigs mdzub zhags pa can dang / nu ma dang tho ba dang / gzhu bsnams pa'o// steng du hUM las byung ba'i gnod mdzes rgyal po sku mdog sngon po/ phyag dang po gnyis kyis rdo rje hUM mdzad kyi phyag rgya bcings pa/ yang g.yas gnyis na ral gri dang mda' bsnams pa/ g.yon gnyis na nu ma dang gzhu bsnams pa/ khams gsum ma lus pa las rnam par rgyal bar mdzad pa'o// 'og tu hUM las byung ba'i rdo rje sa 'og char sprin sngon po lta bu/ phyag g.yas rnams kyis rdo rje dang / lcags kyu dang mda' bsnams pa/ g.yon sdigs mdzub zhags pa can dang / nu ma dang gzhu bsnams pa/ sa 'og na gnas pa'i lha ma yin ma lus pa'i tshogs rab tu 'joms par bsam par bya'o// khro bo 'di dag thams cad kyang spyan gsum pa/ spyan mig 'bar ba/ khro bo'i lta ba 'jigs su rung ba/ mtha' yas dang rigs ldan nag pos dbu skra bcings pa/ 'jog po gser gyi mdog can gyis rna rgyan du byas pa/ pad+ma chen po gser btso ma'i kha dog can gyis gdu bur byas pa/ karko Ta kha dog dkar pos mchod phyir thogs su byas pa/ nor rgyas kha dog dmar pos 'og pag byas pa/ dung skyong dang pad+ma dmar ba dang / dkar bas zhabs gdub byas pa/ 'di dag thams cad kyang gdengs ka 'jigs su rung ba dang ldan pa'o// na bza' stag gi pags pa bsnams pa/ thod pa'i phreng ba can/ dbu skra 'khyil pa gyen du bsgreng ba bcings pa/ mi bskyod pa'i cod pan can ag tshom dmar ser can/ nyi ma'i dkyil 'khor gyi 'od dang / gdan mnga' ba/ zhal dang po cung zad bzhad pa/ zhal g.yas pa rnam par gdangs pa/ g.yon gyi tshems kyis sgros gnon pa dang / mche ba rnam par gtsigs pa/ smin ma bsdus pa/ rol pa'i stang stabs kyis bzhugs par shes par bya'o// oM ya mAn+ta ka hUM/ oM pradz+nyAn+ta ka hUM/ oM pad+mAn+ta ka hUM/ oM a mr-i ta kuN+Da li big+h+nAn+ta ka hUM/ oM a tsa la hUM haM/ oM Tak+ki hUM dzaH oM nI la daN+Da ma hA daN+Da hUM/ oM kro d+ha na hUM dzaH oM sum+b+ha ni sum+b+ha hUM/ grih+Na grih+Na hUM/ gr-ih+NA pa ya gr-ih+NA pa ya hUM/ A na ya hoHb+ha ga wAn bit+yA sne rA dza hUM phaT/ oM badzra pA tA la b+hany+dza b+hany+dza hUM zhes bya ba ni rim bzhin du 'di dag gi spro ba la sogs pa'i sngags yin no// de nas de bzhin gshegs pa rnams ni rdo rje lcags kyu'i phyag rgyas so// rdo rje sems ma la sogs pa bzhi ni spyan la sogs pa'i rigs kyi yum gyi phyag rgyas so// spyan la sogs pa ni rang gi phyag rgyas so// skul byed ma la sogs pa'i pho nya mo rnams ni lcags kyu'i phyag rgyas so// byams pa la sogs pa byang chub sems dpa' rnams ni rdo rje'i phyag rgyas so// gshin rje gshed la sogs pa khro bo rnams ni zhal gyi phyag rgyas so// 'phags pa mi g.yo ba la sogs pa'i bran rnams ni zhags pa'i phyag rgyas spyan drang bar bya'o// sangs rgyas bcom ldan 'das la sogs pa de rnams kyang 'khor lo'i tshogs dang bcas pa/ rdo rje lcags kyu la sogs pas spyan drangs pa na 'od zer gyi tshogs rnams 'gyed par mdzad pas/ sems can thams cad la sangs rgyas nyid la sogs pas dngos grub thams cad stsol bar mdzad cing zhal 'dzum pa dang / dkyil 'khor gyi 'khor lo la mngon par phyogs te/ byon nas steng du bzhugs par bsam par bya'o// de la khams gsum rnam par rgyal ba'i phyag rgya nyid las g.yas pa'i mdzub mo lcags kyur bya ba ni rdo rje lcags kyu'i phyag rgya'o// oM badzra aM ku sha / A kar+Sha ya hUM dzaHzhes bya ba ni sngags so// spyan la sogs pa'i phyag rgya ni 'og nas 'chad do// lcags kyu'i phyag rgya ni rdo rje lcags kyu'i phyag rgya nyid do// thal mo khong stong du sbyar nas srin lag gnyis nang du bcug ste/ gung mo gnyis gshibs pa'i tshigs gsum par mdzub mo gnyis rdo rje lta bur gzhag pa ni rdo rje'i phyag rgya'o// hUM dzaHzhes bya ba 'di dag thams cad kyi sngags so// rdo rje lcags kyu'i phyag rgya nyid las mdzub mo gnyis zhags par bya ba ni zhags pa'i phyag rgya'o// rdo rje khu tshur gnyis kyis mthe'u chung gnyis mche ba lta bur rnam par bzlog nas/ mkhur ba gnyis su bzhag la/ lce bskyod cing khro bo'i lta bas blta ba ni zhal gyi phyag rgya'o// la la ni 'phags pa gshin rje gshed kyi phyag rgya nyid zhal gyi phyag rgya nyid yin te/ de ni kha dang 'dra ba'i phyir ro zhes zer ro// dzaHhUM baM hoHzhes bya ba ni thams cad kyi sngags yin no// de nas snga ma bzhin du shar sgor 'phags pa gshin rje gshed kyi nga rgyal dang ldan pas rdo rje lcags kyus bkug la/ bcom ldan 'das rnam par snang mdzad ni rang gi snying ga dang de las gzhan pa nas rang rang gi rnam pa la'o// 'phags pa gzhan gyis mi thub pa'i nga rgyal gyis lho sgor rdo rje zhags pas bcug la/ 'phags pa rta mgrin gyi nga rgyal gyis nub sgo nas rdo rje lcags sgrog gis bcings la/ 'phags pa bdud rtsi thab sbyor du nga rgyal byas pa'i rdo rje 'bebs pas byang sgo nas dbang du byas la/ 'phags pa bdud rtsi thab spyor nyid kyis bgegs bskrad pa la sogs pa byas te/ pad+ma'i gdan dang / mchod yon dang / zhabs bsil la sogs pa phul la/ rang gi sngags dang phyag rgya rnams kyis sku byin gyis brlab pa la sogs pas byin gyis brlabs te/ rang gi snying gar hUM las byung ba'i rdo rje bsams la/ dam tshig gi phyag rgya bstan par bya'o// de la dam tshig ni 'di yin te/ g.yon pa'i khu tshur gyi mdzub mo brkyang la g.yas pa'i khu tshur gyis bzung ba ni bcom ldan 'das dpal rnam par snang mdzad kyi'o// sems dpa'i skyil mo krung bcas nas/ lag pa g.yon pa rang gi pang par bzhag ste/ g.yas pas gnon pa lta bu ni mi bskyod pa'i 'o// de las g.yas mchog sbyin par bya ba ni/ rin chen 'byung ldan gyi'o// de nyid las lag pa gnyis bsam gtan gyi tshul du bya ba ni 'od dpag tu med pa'i 'o// de nyid las lag pa g.yas pa mi 'jigs pa sbyin par byed pa ni don yod par grub pa'i 'o// oM bai ro tsa na dr-i sh+ya ho/ sa ma ya s+t+waM/ lhag ma rnams kyi ni rang gi mtshan brjod par blta bar bya'o// lag pa gnyis thal mo khong stong du byas la/ mdzub mo gnyis gdu bu lta bur byas te/ mthe bo'i rtse mor mig gi tshul du gzhag pa ni spyan gyi phyag rgya'o// rdo rje bcing ba las gung mo bsgreng ba'i tshigs gsum par mdzub mo gnyis nas gang tsam gyis ma reg par rdo rje'i tshul du gzhag pa ni mA ma kI'i 'o// lag pa gnyis thal mo khong stong du byas te/ pad+ma kha bye ba'i tshul du byas pa ni gos dkar can gyi'o// lag pa gnyis thal mo khong stong du sbyar la/ mdzub mo gnyis bkug pas gung mo'i sen mo mnan te/ mthe bo gnyis dbus su gshibs nas gzhag pa ni sgrol ma'i 'o// rdo rje sems ma la sogs pa'i ni sngar bshad pa'i rang gi phyag rgya nyid do// lag pa gnyis thal mo sbyar te/ mdzub mo gnyis gung mo'i tshigs dbus mar gdu bu'i tshul du bzhag la mthe bong gnyis mdzub mo gnyis kyi glo'i rtsa bar bzhag pa ni skul byed ma'i 'o// rdo rje bcing ba byas pa las mdzub mo gnyis mthe bo'i rtse mor bkug ste sbyar la/ rin po che lta bur gzhag pa ni rin chen sgron ma'i 'o// lag pa gnyis kyi thal mo brkyang la mthe bos rang rang gi mthe'u chung gi sen mo mnan nas/ sor mo lhag ma rnams so sor sbyar te/ rdo rje lta bur gzhag pa ni khro gnyer can gyi'o// lag pa gnyis so sor rdo rje khu tshur bcings la mdzub mo dang mthe'u chung gnyis lu gu rgyud ltar bcing ba ni/ rdo rje lu gu rgyud kyi'o// rdo rje khu tshur gnyis bcings la mthe bo dang mdzub mo dang gung mo so sor phan tshun phyogs par nA ga ge sar gyi me tog lta bur gzhag pa ni byams pa'i 'o / lag pa g.yon pa pang par bkan te bzhag la/ lag pa g.yas pa brkyang nas glang po che'i sna ltar byas pa ni spos kyi glang bo'i 'o// g.yon pa'i rdo rje khu tshur spyi bor bteg la/ de'i 'og tu lag pa g.yas pa'i sor mo ba dan gyi tshul du bskyod pa ni ye shes tog gi'o// bzang po'i 'dug stangs su 'dug la/ thal mo khong stong du sbyar te snying gar gzhag pa ni bzang skyong gi'o// lag pa gnyis brkyang la sor mo thams cad kyis chu rlabs ltar bya ba ni rgya mtsho'i blo gros kyi'o// g.yon pa'i rdo rje khu tshur snying gar bzhag la/ g.yas pa mchog sbyin du bya ba ni blo gros mi zad pa'i 'o// g.yon pa'i rdo rje khu tshur pang par bzhag la/ lag pa g.yas pas rdo rje khu tshur byas nas mthe bo dang mdzub mo gnyis kyis se gol gtogs pa'i tshul du byed pa ni spobs pa brtsegs pa'i 'o// lag pa gnyis pad+ma cung zad kha bye ba'i tshul du byas pa ni mthu chen thob kyi'o// lag pa gnyis kyis sdig pa 'thor ba'i tshul du byed pa ni ngan song thams cad spong ba'i 'o// lag pa gnyis thal mo sbyar bas bsnun pa'i tshul du byas pa ni mya ngan thams cad kyi mun pa nges par 'joms pa'i blo gros kyi'o// lag pa gnyis brkyang nas 'od 'phro ba'i tshul du byed pa ni dra ba can gyi 'od kyi'o// lag pa g.yas pa mchog sbyin par byas la/ g.yon pa'i khu tshur gyi mdzub mo dang mthe bo thad kar brkyang ba zla ba lta bur byas pa ni zla ba'i 'od kyi'o// lag pa gnyis bum pa'i tshul du byas la dbang bskur ba'i gnas su 'jog pa ni 'od dpag tu med kyi'o// g.yon pa'i rdo rje khu tshur rked par bzhag la g.yas pa'i rdo rje khu tshur nam mkha' la yongs su bskor ba ni nam mkha' mdzod kyi'o// lag pa g.yon pas sa la reg pa'i tshul du bzhag la/ g.yas pa'i rdo rje khu tshur gyi mthe bo dang / mdzub mo sprad nas zhu ba'i tshul du 'jog pa ni sgrib pa thams cad rnam par sel ba'i 'o// lag pa gnyis kyi khu tshur nang du bcangs la/ gung mo gnyis gshibs te srin lag gnyis kyang de bzhin du rdo rje khu tshur bcangs pa las bsgreng la/ mdzub mo gnyis gdu bu'i tshul du byas nas/ mthe bo gnyis kyi mdun du bzhag la cung zad bkug nas kha'i tshul du byas pa ni/ 'phags pa gshin rje gshed kyi phyag rgya'o// g.yon pa'i khu tshur snying gar bzhag la/ lag pa g.yas pa thal lcag gi tshul du phyar ba ni gzhan gyis mi thub pa'i 'o// lag pa gnyis rdo rje khu tshur bcangs la/ mthe'u chung gnyis lu gu rgyud du mdud pa bya ste/ mdzub mo gnyis gshibs nas bzlog la smin mtshams su gzhag pa ni rta mgrin gyi'o// rang gi mthe bos mthe'u chung gi sen mo mnan la sor mo lhag ma rnams rdo rje'i tshul du byas nas lag ngar gyi rdo rje bcings pas/ mchan khung gi rtsar gzhag pa ni bdud rtsi thab spyor gyi'o// lag pa gnyis brkyang la mthe bos rang gi srin lag dang / mthe'u chung gi sen mo mnan nas/ lag pa g.yon pa'i nang du lag pa g.yas pa'i gung mo dang srin lag bcug la snying gar bzhag nas shubs nas 'dren pa'i tshul du drangs la/ lag pa g.yas pa ral gri'i tshul du gzhag pa ni 'phags pa mi g.yo ba'i 'o// rdo rje khu tshur gnyis phan tshun rgyab sprad de/ mthe'u chung gnyis lu gu rgyud du bcings nas mdzub mo gnyis bsgreng ba las zhags pa'i tshul du bya ba ni 'dod pa'i rgyal po'i 'o// g.yon pa'i khro bo'i mdzub mo snying gar bzhag la/ g.yas pa'i khro bo'i mdzub mo be con gyi tshul du bsgreng nas gzhag pa ni dbyug sngon can gyi'o// g.yon pa'i rdo rje khu tshur snying gar bzhag la/ g.yas pa'i rdo rje khu tshur brdeg pa'i tshul du bsgreng ba ni stobs po che'i 'o// 'dod pa'i rgyal po'i phyag rgya nyid las mdzub mo gnyis bsgreng ba ni gnod mdzes kyi'o// lag pa gnyis ka'i mthe'u chung dang / mthe bo gcig la gcig lu gu rgyud du byas te/ sor mo lhag ma rnams ba dan gsum pa'i tshul du gyen du bsgreng la/ stang stabs dang bcas pa'i hUM bya ba ni rdo rje sa 'og gi ste/ dam tshig gi phyag rgya rnams so// phyag rgya bzhis rgyas btab pa'i bya ba ni rgyud 'dir ma thos te/ 'di dag tsam nyid kyis 'bras bu yongs su rdzogs par bcom ldan 'das kyis lung dang man ngag gis bdag cag la sogs pa 'jug pa ni 'bras bu dang 'dra bar mthong ste/ ma thos par yongs su brtag pa des ci zhig bya/ de lta na yang mgu bar ma gyur na/ lce la hUM las byung ba'i rdo rje bzang po rnam par bsams la/ rang gi sngags nyid ni chos kyi phyag rgya'o// rang gi snying gar a las byung ba'i sna tshogs rdo rje rnam par bsams la/ phyag rgya chen po las rang gi mtshan ma med par gar las byung ba ni las kyi phyag rgya'o// rang gi snying ga'i zla ba la hUM las byung ba'i rdo rje rtse lnga pa bsams la/ sngar bshad pa'i sku mdog la sogs pa dang ldan pa'i phyag rgya chen po bsam par bya'o// thal mo sbyar la sor mo'i rtse mo phan tshun bsnol ba ni rdo rje thal mo'i 'o// de bzhin du sor mo rnams kyi rtsa ba shin tu bsdams pa ni rdo rje bsdams pa'o// mthe'u chung dang srin lag gi bar du mthe bo bcug la mdzub mo bkug pas bsdams pa ni rdo rje khu tshur zhes bshad de phyag rgya bcing ba thams cad la sbyar bar bya'o// de nas sngar bshad pa'i rim gyis dbang bskur bar gsol ba btab pa sngon du 'gro bas dkyil 'khor gyi 'khor lo ma lus pa nyid dbang bskur ba'i phyag rgya sngags dang bcas pa dang gsang ba'i mchod pa rnams kyis dbang bskur bar bya'o// des kyang gang gi dbang bskur ba'i cod pan gang yin par gsungs pa de'i gzugs su yongs su gyur par bsam par bya'o// de ltar dbang bskur nas dar dpyangs dpyang ba sngon du 'gro bas thams cad la badzra tu Sh+ya hoHzhes bya ba nyid dang mnyam pa'i thal mos mnyes par bya'o// de nas rang gi phyag rgya'i ting nge 'dzin la snyoms par zhugs shing rang gi thugs ka'i zla ba la bkod pa'i sngags kyi 'od zer rnams kyis phyogs kyi tshogs ma lus pa snang bar mdzad cing // lha'i 'khor lo ma lus pa phyogs bcur sangs rgyas dang byang chub sems dpa' la sogs pa sprul pa'i sprin gyis rang gi las la brtson par mdzad do// de la bcom ldan 'das dpal 'jam pa'i rdo rje ni sems can thams cad la shes rab dang ye shes kyi snang ba mdzad do// dpal rnam par snang mdzad ni ting nge 'dzin thams cad kyi stobs sdogs par mdzad do// mi bskyod pa ni sems kyi stobs mtha' yas pa rdzogs par byed pa'i ting nge 'dzin gyi rgyal po chen po'i shugs mdzad do// rin chen 'byung ldan ni rin po che mngon par mtho ba'i ye shes kyi rdo rje'o// 'od dpag tu med pa ni rnam pa thams cad kyi mchog tu rgyas pa'i chos kyi mdzod do// don yod par grub pa ni nam mkha' snang bar byed pa'i ye shes kyi rdo rje'o// spyan ni ye shes kyi spyan kyis snang bar byed pa'i rdo rje 'jo tshul lo// mA ma kI ni sgyu 'phrul bskyed pa'i stobs kyi ye shes zab mo nyid do// na bza' dkar mo ni pad+ma'i gzugs kyi 'jo tshul du sangs rgyas kyi rgyal ba 'dren pa'i ye shes kyi rdo rje'o// sgrol ma ni sems can thams cad dbang du 'gro zhing dga' bar byed pa'i ye shes kyi rdo rje'o// rdo rje sems ma la sogs pa bzhi po ni mi bskyod pa la sogs pa'i de bzhin gshegs pa rnams rjes su mnyes par mdzad do// skul byed ma ni rgyal ba mtha' yas pa'i ye shes skul bar byed pa'i stobs kyis rnam par rgyal ba'o// rin chen sgrol ma ni rin po che'i sprin gyi ye shes kyis snang bar byed pa'o// khro gnyer ma ni 'jigs pa thams cad 'jig par byed pa'i ye shes kyi rdo rje'o// rdo rje lu gu rgyud ni rdo rje sgrog 'grol ba'i ye shes so// byams pa ni byams pa'i stobs kyi ye shes kyi rnam par rgyal ba'o// 'phags pa 'jam dpal ni nyon mongs pa sra ba dang bral ba'o// spos kyi glang po ni mi shes pa'i dregs pa sel ba'o// ye shes tog ni zag pa med pa'i ye shes kyi rgyal mtshan bsgreng ba'o// bzang skyong ni phun sum tshogs pa thams cad kyis dbang bskur ba'o// rgya mtsho'i blo gros ni mtha' yas pa'i ye shes kyi rgya mtshor 'dren pa'o// blo gros mi zad pa'i ni zad mi shes shing tshad med pa'i zag pa med pa'i shes rab thob pa'o// spobs pa brtsegs pa ni mtha' yas shing sna tshogs pa'i chos rnams rab tu snang ba'o// mthu chen thob ni mi snang ba'i stobs chen po thams cad thob pa'o// ngan song thams cad spong ba ni ngan song gsum po ma lus par rnam par sbyong ba'o// mya ngan dang mun pa thams cad nges par 'joms pa'i blo gros ni/ mya ngan dang smre sngags 'don pa la sogs pa'i mun pa ma lus par nges par 'joms pa'o// dra ba can gyi 'od ni nyon mongs pa'i dra ba ma lus par rgyun du rab tu 'jig pa'o// zla ba'i 'od ni mi shes pa'i mun pa thams cad nges par 'jig pa'o// 'od dpag tu med pa ni dpag tu med pa'i ye shes kyi 'od zer snang ba'o// nam mkha'i mdzod ni yid bzhin gyi nor bu dang / rin po che'i char la sogs pa 'bebs pa'o// sgrib pa thams cad rnam par sel ba ni sgrib pa rnam pa lnga sel ba'o// 'di dag kyang thog ma nyid du byung zhing gdod ma nas dag pa ngo bo nyid dam/ yi ge med pa'i chos thugs su chud par mdzad pa'o// 'phags pa gshin rje ni gshed byed thams cad slong bar byed pa'i ye shes kyi rdo rje gshin rje gsod pa'i 'dul ba la 'jug par mdzad pa'o// gzhan gyis mi thub pa ni gzhan gyis mi thub pa'i ye shes kyi rdo rje'o// rta mgrin ni rta mchog gi rdo rje drag po rtsal lo// bdud rtsi thab sbyor ni bgegs thams cad 'jig pa'i rnam par rgyal ba'i rdo rje'o// 'phags pa mi g.yo ba ni de bzhin gshegs pa thams cad kyi thugs su chud pa'i mi g.yo ba'i ye shes kyis rnam par rol pa'o// 'dod pa'i rgyal po ni snying thams cad 'gugs pa'i rnam par rgyal ba'i ye shes so// dbyug sngon can ni cung zad rdeg pa'i ye shes kyi rnam par rgyal ba'o// stobs po che ni 'chol ba'i ye shes kyi stobs kyis rnam par rgyal ba'o// rdo rje hUM mdzad ni khams gsum ma lus pa 'dul ba'o// rdo rje sa 'og ni lha ma yin dang / bdud thams cad nges par bsreg pa la bsam par bya'o// de ltar dkyil 'khor kyi 'khor lo rnams rang rang gi las rnams mdzad cing bdag nyid kyang de dang tha mi dad par shes rab dang ye shes kyis snang ba 'jam pa'i rdo rje 'byung ba'i dkyil 'khor chen po'i dbus na gnas par rnam par bsgoms la/ rang gi ting nge 'dzin las byung ba'i gzugs dang sgra la sogs pa nam mkha'i khongs thams cad khyab pa'i gsang ba'i mchod pa rnams kyis yang dag par mchod la/ sgeg mo la sogs pas kyang mchod par bya ste/ yi ge hUM gis glu len cing gar byed pa sngon du 'gro bas rdo rje khu tshur gnyis rked pa'i phyogs kyi g.yas dang g.yon du bzhag la/ 'gying bag dang bcas par g.yon pa'i brla cung zad phab nas gnas pa ni rdo rje sgeg mo'o// de bzhin du phreng ba bcing ba ni phreng ba ma'o// g.yon pa'i rdo rje khu tshur gyi mdzub mo bsgreng ba'i yu ba la g.yas pa'i mdzub mos gar byed pa'i rnam pa dang / sgeg pas lus cung zad bsgul zhing pi wang brdung ba ni glu ma'o// lag pa gnyis bsgor te bkrol la rtsib logs gnyis su bskor la sgeg pa'i nyams kyis rgyas pa nyid dang / spyi bor bzhag ste gar byed pa'i tshul ni gar ma'o// de bzhin du gar sngon du 'gro bas rdo rje thal mo spyi bor bzhag ste/ snying gar phab nas me tog 'bul ba ltar byed pa ni me tog ma'o// de bzhin du rdo rje khu tshur phan tshun rgyab sprad la gung mo bsgreng ste/ bdug spos 'bul ba ltar byed cing lag pa bskor ba ni bdug pa ma'o// de bzhin du rdo rje bsdams pa las byung ba'i mthe bo gnyis bsgreng la/ mar me 'bul ba ltar byed cing lag pa bskor ba ni mar me ma'o// rdo rje bsdams pa nang du bcings la/ mthe bo zlum por byas nas mdzub mo brkyang ste/ rtse mo sbyar la yongs su bskor te/ mchod yon 'bul ba ltar byas la/ gar 'gro sngon du 'go bas lag pa gnyis kyis byug pa ltar byed pa ni byug pa ma'o// 'di dag kyang rang gi phyag rgya bcing ba las byung ba'i sgeg mo la sogs pa'i lha mo rnams 'gying bag dang bcas shing // rnam par sgeg pa'i lag pa mchog gis gar byed pas nam mkha'i ngos ma lus par khyab pa/ chos thams cad sgyu ma lta bur rtogs pa re zhig rang gi gzugs dpag tu med pas mchod pa'i sprin gyi dra ba sna tshogs rnam par sprul pas bdag nyid dang / dkyil 'khor gyi 'khor lo mchod pa byed par rnam par brtag par bya'o// oM badzra lA s+ye/ oM badzra mA le/ oM badzra gI ti/ oM badzra nri t+ye/ oM badzra puSh+pe/ oM badzra d+hU pe/ oM badzra A lo ke / oM badzra gan+b+he zhes bya ba ni rim pa ji lta ba bzhin du sgeg mo la sogs pa'i sngags yin te/ hUM gi mtha' can no// de nas sarba ta thA ga ta pU dza ya hUM zhes re re zhing brjod la rdza rnga brdung ba'i tshul du lag pas bya'o// de bzhin du zangs dung la sogs pa'i rol mo'i tshul dang / gling bu dang dung 'bud pa'i tshul gyis sbyar bar bya'o// rnga yab ltar lag pa gnyis bya ba ni rnga yab bo// nyi ma la 'dzin pa'i tshul du bya ba ni nyi ma 'dzin pa'o// bsil yab kyi tshul gyis lag pa bskyod pa ni bsil yab bo// lag pa gnyis brkyang la srin lag gnyis ba dan gsum pa'i tshul du bya ba ni rgyal mtshan no// lag pa gnyis gyen du brkyang la rlung gis bteg pa ltar kun du bskor la 'og tu phab pa ni ba dan no// g.yon pa'i rdo rje khu tshur rin po che'i phye ma 'gyed pa'i tshul du bya ba ni tshon gyi phreng ba 'gyed pa'o// lag pa g.yon pa snod kyi tshul du bzhag la/ g.yas pas lha bshos 'bul ba'o// rdo rje thal mo brkyang pas ni na bza' dbul ba'o// rdo rje khu tshur gnyis kyis na bza' bskon pa'i tshul du bya'o// lag ngar g.yas pas zur bzhi'i tshul du 'jam pa ltar bya ba ni khang pa brtsegs ma'o// mkhrig ma'i gong du gdu bu bcing ba ltar bya ba ni gdu bu'o// brang du do shal 'dogs pa ltar bya ba ni do shal lo// de bzhin du zhabs la zhabs gdub dang / snyan la snyan cha dang / mgul du mgur chu dang / dpung mgor dpung rgyan dang / sor bzhi dor bar srung skud dang / 'og pag tu sku regs dang / g.yon pa de bzhin gshegs pa'i khu tshur du byas pa'i steng du lag pa g.yas pa kha sbub ste brgyad ba ni gdugs so// lag pa g.yon pa pang bar bsam gtan gyi tshul du bzhag la/ lag pa g.yas pa kha sbub ste nam mkha' la bskor ba ni bla re'o// mtshams su dra ba dang / dra ba phyed pa dang / dril bu g.yer ka'i dra bas brgyan pa dbul bar bya'o// de nas spyi bor thal mo khong stong du bzhag la/ yi ge oM las byung ba'i gzims mal dang / gdan khri dang khyams dang / skyed mos tshal dang / glang po dang rta la sogs pa dang / rin po che dang / dpag bsam gyi shing la sogs pas nam mkha'i khams khyab pa dang mnyam pas bdag nyid dang dkyil 'khor gyi 'khor lo mchod par bsams la/ lag pa g.yon dang g.yas kyis rim bzhin du dril bu dang / rdo rje AHhUM zhes bya ba'i sa bon gnyis kyis blangs nas 'di brjod cing dkrol bar bya'o// oM badzra g+haN+Te ra Ni ta/ pra ra Ni ta/ sar+b+ba bud+d+ha k+She tra pra tsa li ne+e/ pradz+nyA pA ra mi tA nA da swa b+hA be+e/ badzra d+harma hr-i da ya/ san+to Sha Ni hUM hUM hUM/ de nas de bzhin du rdo rje dang dril bu 'chang zhing bstod par bya'o// bde ba las 'khrungs rdo rje 'chang ba yi// dngos dang dngos min 'byung gnas chen por mkhyen// gang du dang po rnam par snang mdzad ni// dag cing dri med blos ni oM du sprul// gzugs mang tshul gyi phreng bas bskor ba yi// sgyu 'phrul dra ba khyod la phyag 'tshal lo// gsung snyan yi ge kun la khyab pa yis// spros med gsung du 'jig rten dbang phyug bzhugs// mig gsum lha mo dang bcas 'dul mdzad pa// rdzu 'phrul tshul mang ldan pa 'ga' ma mchis// gang du bde chen rang bzhin rjes chags pa// lha mo dag dang lhan cig bzhad cing bzhugs// g.yas pa'i phyag gis rdo rje gsor nas su// g.yon pa'i phyag gis dril bu'i sgra snyan dkrol// lha mo mtha' dag btsun mor gyur pa yi// dam tshig rnams kyis bya ba byas par 'gyur// gcig gi lag pa kun nas 'khyud pa ste// gnyis pa rjes su chags phyir bde ba'i mthu// gsum pa mi bzod me tog phreng ba mthor// bzhi pa bde ba yi ni mda' yang 'phen// gang zhig glu 'di len par byed pa dag // bde ba'i rdo rje can dang mnyam par 'gyur// mchog sbyin rdo rje mchog khyod 'dud// yang dag mtha' gyur khyod la 'dud// stong nyid las byung khyod la 'dud// sangs rgyas byang chub khyod la 'dud// sangs rgyas chags pa khyod la 'dud// sangs rgyas 'dod la phyag 'tshal 'dud// sangs rgyas dgyes pa khyod la 'dud// sangs rgyas rol la phyag 'tshal 'dud// sangs rgyas 'dzum pa khyod la 'dud// sangs rgyas bzhad la phyag 'tshal 'dud// sangs rgyas gsung nyid khrod la 'dud// sangs rgyas thugs la phyag 'tshal 'dud// med pa las byung khyod la 'dud// sangs rgyas 'byung ba khyod la 'dud// nam mkha' las byung khyod la 'dud// ye shes las byung khyod la 'dud// sgyu 'phrul dra ba khyod la 'dud// sangs rgyas rol ston khyod la 'dud// thams cad thams cad khyod la 'dud// ye shes sku nyid khyod la 'dud// de nas mchod pa 'di dag thams cad byin gyis brlab par bya ste/ oM a nut+ta ra sar+b+ba pU dza me g+ha sa mung+ga te spa ra Na i maM ga ga na khaM hUM phaT swA hA/ de nas dkyil 'khor gyi lha rnams kyi bdag nyid yang dag par mchod par gyur cing // thams cad kyang sgyu ma lta bu dang / mig yor tsam du shes par byas la/ o sar+b+ba ta thA ga ta pU dza badzra swa b+hA ba at+ma kou0f85haM zhes brjod do// de bzhin du phyag rgya chen pos gnas la/ de bzhin gshegs pa thams cad kyi sku dang gsung dang thugs rdo rje'i bdag nyid 'dis bsgom par bya'o// oM badzra At+ma kou0f85haM/ de nas rang bzhin dag pa ste/ swa b+hA wa shud+d+hou0f85haM zhes bya ba'o// de nas thams cad mnyam pa nyid kyis kyang lha thams cad kyi ngo bo nyid du bya ste/ oM sat+tha sa mou0f85haM zhes bya ba'o// de nas rang gi sngags brjod la 'di dag thams cad ni bdag yin no zhes brtan pa dang / g.yo ba'i dngos po'i ngo bo nyid lus dang ngag dang sems dmigs na/ ngo bo nyid kyis dmigs su med// sngags kyi lus su sbyor ba la// byang chub med cing bsgom pa med// ces bya ba 'dis/ stong pa nyid kyi bdag nyid can// thabs dang shes rab ro gcig pa// zag pa med pa zag med pa// nyams pa med pa'i bde ba chen po sgrub pa'i thabs sgyu ma lta bu'i mtha' yas pa'i ting nge 'dzin gyi bde ba'i gnas nam mkha' khyab pa'i ting nge 'dzin las byung ba'i dam tshig chen po'i de kho na nyid kyi mchod pa'i sprin dang / sngar bshad pa'i mchod pa'i tshogs dang / kun du snang bar gnas pa'i yul rnams kyis yang dag par mchod cing dkyil 'khor pa thams cad kyang rang gi snying po'i ting nge 'dzin la snyoms par zhugs shing dbyer mi phyed la thog ma dang dbus dang tha ma dang bral bas sangs rgyas dang / byang chub sems dpa' la sogs pa'i 'od kyi sprin mtha' yas pa rnam par 'phro bas 'gro ba'i don mdzad pa'i phyir dang / nam mkha'i gtos thams cad khyab pa/ de bzhin gshegs pa thams cad kyi rigs kyi rdul phra rab las bsgrubs pa/ rtag pa dang chad pa la sogs pa dang bral ba/ so so rang rang gis rig pa rang bzhin gyis 'od gsal ba/ mchog tu dga' ba'i ngo bo nyid dpal 'jam pa'i rdo rjer bdag nyid bsgom par bya'o// gal te skyo bar gyur na rang gi snying ga'i zla ba la sngags kyi phreng ba mar me gsal bas khang pa'i nang snang bar byas pa ltar/ lus thams cad snang bar byed pa bkod la/ blo dang ldan pas bzlas brjod bya'o// myur ches pa dang bul ba dang // mi gsal gug skyed nyams pa dang // rtog pa ngan pa rnam spangs nas// de nas gsang sngags bzlas brjod bya// zlos pa na yang lha thams cad kyi zhal nas sngags kyi sgra byung bar gyur par bsams par bya ste/ de lta bus ni lha thams cad kyis bzlas par gyur pa yin no// bzlas par bya ba'i sngags ni 'di yin te/ oM muM/ yang na rgyud gzhan las gsungs pa'i sngags/ oM bAkye daM na maH oM badzra tik+ShA zhes bya ba la sogs pa 'phags pa sgyu 'phrul dra ba'i rgyud stong phrag bcu drug pa las gsungs pa'am/ bdag cag gi rmi lam du rnyed pa 'di bzla bar bya ste/ oM d+har+m+ma d+hA tu wA gI shwa ra hUM zhes bya ba dang / yang na oM a bI ra hUM/ khe tsa ra zhes bya ba'i yi ge brgyad pa'i sngags 'di ni ngan song thams cad sbyong bar byed pa/ don thams cad sgrub par byed pa/ bcom ldan 'das 'jam dpal rang nyid sngags kyi gzugs kyis bzhugs pa bzla bar bya'o// ldang ba'i dus su yang bstod pa'i mchod pa byas la/ mchod yon phul ba sngon du 'gro bas dzaHhUM baM hoHzhes brjod la yid gnyis kyis rang gi lus la dkyil 'khor gyi 'khor lo nang du bcug la/ rdo rje bsdams pa las/ mthe bo gshibs par mdzub mo'i rtse mo sbyar ba'i rdo rje rin chen gyi phyag rgya snying ga las byung bas/ oM badzra rat+Na a b+hi Shiny+tsa zhes bya ba dang / dbang bskur ba la sor mo gnyis kyis phreng ba bcings te/ sar+b+ba mu dra mai dr-i D+hi ku ru ba ra ka ba tse na baM zhes bya ba dang / go bgos la mthar mnyam pa'i thal mos mnyes par bya'o// de nas dril bu dkrol la/ dam tshig gsum gyi glu'i mchod pa bya ste/ yi ge brgya pas rang gis phyag rgya chen po brtan par byas nas/ rang gi lha'i nga rgyal nyid kyis stan las 'gying bag dang bcas par langs la/ dbang po thams cad kyi yul du gyur pa'i dngos po rnams rang gi lhag pa'i lha'i spyor bas rang gi mchod pa la sogs pa'i ngo bo nyid du bsams la/ mnyam par ma bzhag pa'i rnal 'byor pas bya ba ma lus par rdzogs par bya'o// de ltar thun mtshams dang po rdzogs nas bya ba thams cad byas te/ nyi ma gung la yang lha'i khang par zhugs te/ ci bde bar 'dug ste/ rang gi sngags dang rang gi dam tshig gi phyag rgyas byin kyis brlab pa sngon du 'gro bas rang gi lha'i nga rgyal byas la/ re re'i rang gi sngags brjod pas dkyil 'khor kyi lha'i 'khor lo phyung ba'am/ skad cig mar rdzogs par byas la/ yang dag par mchod cing legs par bstod la/ dam tshig gsum blang ba'i glu'i mchod pa sngon du 'gro bas nga rgyal gsum po yang dag par bskyed la mnyam par bzhag ste bzlas pa dang bsgom par bya'o// de nas langs la snga ma bzhin du mnyam par ma bzhag pa'i rnal 'byor la spyod cing gnas par bya'o// de ltar thun gnyis rdzogs nas mtshan phyed la ji lta ba bzhin du yang dag par mchod cing legs par bstod la/ bsod nams dang ye shes kyi tshogs nye bar bsags pa thams cad mngon par 'dod pa'i dngos grub kyi phyir yongs su bsngos la/ bzod pa gsol te lag pa gnyis kyi srin lag dang mthe'u chung dang mthe bo lu gu rgyud du sbrel la/ gung mo dang mdzub mo brkyang bas chan pa'i tshul du bya ba ni rdo rje'i chan pa ste/ des bsrung ba bshig pa'i tshul du bya bas gsal la/ rdo rje sems ma'i phyag rgya bcings pa gyen du dgrol ba dang / snying po 'dis bcom ldan 'das gshegs su gsol lo// oM kr-i to ba sar+b+ba satwA r+tha// sid+d+hi ma dat+tA yA nu ga / gats+tsha twAM bud+d+hA bi Sha yaM// pu na ra ga ma na ya ts+tsha / oM muHmuHde nas sprul pa rang gi lus la bcug la snga ma bzhin du rdo rje rin chen gyi dbang bsgur ba la sogs pa byas la/ shes rab dang snying rjer ldan pas seng ge'i nyal thabs su rab tu brtag par bya'o// de ltar nyin re zhing thun bzhir bya ste/ ji srid zla ba'am zla ba drug gam lo gcig gam/ ji srid dkyil 'khor thams cad mngon sum du snang bar gyur pa'am/ ji srid bye ba gnyis yongs su rdzogs par 'gyur ba'am/ dus ji srid kyi lha rnams kyis rjes su gnang bar 'gyur ba'am/ 'gog pa'i rdo rje bsgom par bya ste/ de bzhin du rnal 'byor byas la rang gi snying ga'i zla ba la rang gi sngags kyi yi ge rang gi sems dang gnyis su med par gyur pa/ 'od zer dkar po dpag tu med pa dang ldan par srog rtse gcig tu bsdus la/ ji srid yid brtan par gyur pa tsam gyis sgra la sogs pa nye bar so sor snang ba'i 'dzin pa nye bar spong bar gyur pa de srid du bya'o// yang na rang gi snying gar nam mkha' dang mnyam pa'i spyor bas zhugs pa'am/ mdun du gnas pa'i phyogs su dkyil 'khor gyi 'khor lo sprul la/ thams cad gzhug cing dbang bskur ba la sogs pa'i cho ga rgyas pas bcom ldan 'das 'jam pa'i rdo rjes rdzogs par nyin re zhing thun bzhi'i rim pas ji srid de ltar snang bar gyur pa'i bar du bsgom mo// de nas brtsams te rgyud thams cad du dbang bskur ba dang / dngos grub thams cad kyi snod du rung bar 'gyur ro// de bzhin du rim pa gzhan dag gis kyang bdag nyid nus pa dang ldan par rtogs nas dkyil 'khor bris la zla ba nya la bsgrubs na nges par dpal 'jam pa'i rdo rjer 'gyur ro// de lta bu'i nus pa dang ldan na rgyud 'di dang rgyud gzhan dag las gsungs pa/ bu mo la sogs pa'i sgrub pa chen po dang / gnod sbyin ma la sogs pa'i sgrub pa yang bcom ldan 'das kyis rjes su gnang ba yin no// de lta bu'i nga rgyal brtan par gyur pa nyid dam/ rgyun mi 'chad par slob pa la 'jug pa'i las dang po pa rnams la yang mchod rten gyi las rnams dang phyag bya ba la sogs pa bcom ldan 'das kyis dgag pa mdzad pa ni thams cad las mchog tu gyur pa'i phyir rnal 'byor 'di las lhag pa'i nan tan nyams su len pa med pa'i phyir ro// gang yang thal mal pa'i rnam par rtog pa la gnas pa des ni mchod rten kyi las dang bya ba la sogs pa bsod nams su bya ba'i dngos po'i tha snyad du bya ba thams cad nyams su blang bar bya ba nyid yin te/ 'di la ma zhu ba za ba lta bur gang rang nyid tha mal pa'i rnam par rtog pa la gnas bzhin du sngar bshad pa mi byed pa ni mi rigs so// mnyam par gzhag pa la gnas pa na yang mchod pa dang / mchod par bya ba dang / mchod pa byed pa la sogs pa'i tha snyad kyi dbye ba'i rnam par rtog pa las rnam par grol ba la rang gi lha'i sbyor bas bcom ldan 'das kyis gnang ba nyid yin te/ ji skad du/ rang gi lha yi sbyor ba yis// bdag dang gzhan la mchod par bya// zhes gsungs so// gzhan du ji ltar na shin tu byang bar bslabs pa med par zab cing rgya chen po'i bdag nyid kyi dngos po rdzogs par 'gyur ba de bas na de dang tha dad pa ni spang bar bya ste/ phyag bya ba'i gnas la sogs pa'i rtog pa de nyid tha mal pa'i kun du rtog pa yin pas/ rang rang gi dngos por yongs su rtog pa ji ltar spong bar 'gyur/ bdag nyid la bdag nyid mchod pa ni bcom ldan 'das kyis rigs par gsungs te/ 'di ni rnal 'byor pa de las so so'i sbyor bas rang gi lha'i rnam par thar pa'i sgo mngon sum du bya ba nyid skye bar 'gyur gyi/ zab cing rgya chen po'i bdag nyid dngos po rdzogs pa'i rgyu nyid du mchod rten kyi las dang phyag bya ba la sogs pa de ga la 'gyur/ gzhan du na gal te bla ma rnams la bsnyen bkur ma byas pas thos pa med cing shes rab ma sbyangs pa de nyid ni mngon pa'i nga rgyal gyis mchod rten gyi las la sogs pa mi byed pa ni ngan 'gror 'gro ba'i rgyu yin no// shin tu spros pas chog go// gang zhig dam tshig tsam 'dod pa'i phyir/ dkyil 'khor 'dri bar 'dod na/ des bsgoms pas dge ba'i mtshan ma cung zad cig rnyed pa'am/ bsgom pa mi nus pas dkyil 'khor pa'i lha rnams kyi re re zhing 'bum phrag gcig gam/ yang na dpal 'jam pa'i rdo rje'i 'bum phrag gsum gzhan dag gi bzlas brjod khri byas la bri bar bya'o// ting nge 'dzin gsum bsgom pa ni 'dir thos pa med de rgyud gzhan las mthong ba las ltos med du bya ba ni ha cang thal ches so// yang na don gyi bsgom pa'i rjes su 'brangs nas ji ltar 'dod pa'i ming du bya ba la nyes pa med do// nyin re zhing yang lha'i khang pa'i phyi rol du dpung bzangs kyi rgyud las gsungs pa'i tshigs su bcad pa rnams kyis 'byor pa dang / rjes su mthun pa'i gtor ma mtshan mo sbyin par bya'o// de ltar mkhas shing byang ba'i sngon du bsnyen pa 'di bshad pa'i// bsod nams 'dis ni 'gro la phan pa'i dngos grub 'byung gyur cing // bdag kyang ji srid nam mkha'i khams kyi mthar thug srid gsum la// phan pa mdzad pa 'jam pa'i dbyangs dang sku gcig nyid gyur cig // sngon du bsnyen pa'i cho ga'o// rnam par rtog spangs zab cing rgya che la// sna tshogs sprul pas 'gro ba'i don mdzad cing // rnam dag rig dang gnyis med sku 'chang ba// 'dod lha 'jam pa'i dbyangs la phyag 'tshal lo// de ltar sngon du bsnyen pa byas nas dkyil 'khor gyi yo byad yang dag par bsags nas/ tshes grangs dang gza' rgyu skar dang / byed pa la sogs pa shis pa la snga dro'i dus su grogs bzang po dang / dkyil 'khor gyi sa gzhi yongs su brtag par bya ste/ gtsug lag khang dang / kun dga' ra ba dang / grong ngam/ grong khyer gyi shar ram/ byang gi phyogs kyi cha mdor na sa gzhi bzang zhing snum pa/ zug rngu'i nyes pa dang bral ba/ shar ram byang du gzhol ba/ me tog gi shing la sogs pa dang ldan pa/ nyams dga' ba'am/ yang na yid mngon par dga' ba gang yang rung ba der brtsam par bya'o// de nas bdag po'i sbyor ba byas la/ gnas kyi bdag po la sogs pa la gtor ma dang mchod pa byas nas sa blang bar bya'o// gal te rmi lam la sogs pas de thob par ma gyur na/ de'i tshe nyin zhag gzhan gyi nyi ma'i gung la dkyil 'khor gyi sa'i dbus su khro bo'i nga rgyal dang ldan pas dug dang khrag dang / lan tshwa ba la sogs pa dang / rus pa'i phye ma dang / phaT gyi mtha' dang ldan pas mngon spyod kyi sbyin sreg gi cho gas g.yon pa'i mdzub mo dang mthe bo sbyar ba dang / dkyil 'khor gyi bgegs nye bar gzhom pa'i phyir sbyin sreg byas la phyi dro'i dus su khrus bya zhing lus dri zhim pos byugs la zhi ba'i sbyin sreg de'i cho gas byas la/ bdud rtsi thab sbyor gyis bgegs bskrad de gnas bsrung ba byas la/ de yang de nyid kyis yungs kar dang chu la sogs pa la lan bdun bzlas pas mngon par gtor te/ sa'i cha de pus mo'am/ lte ba'am/ rked pa tsam 'og tu dngos grub mchog dang bar ma'i dbye bas brkos la/ phub ma dang / rdo ba dang / sol ba dang / rus pa dang / gseg ma dang / gyo mo la sogs pa bsal nas dri bzang po'i sa gzhan dag pa chu dri zhim pas bkang la/ yi ge hUM yongs su bzlas pa'i spos chus chag chag btab ste/ 'thas par brdungs la lag pa'i mthil ltar mnyam par byas nas/ khang pa brtseg ma'i nang du chud par bya ste/ phyogs bzhir rta babs dang / skar khung dra ba can gyis kun nas bskor la/ shin tu sna tshogs pa'i me tog gi phreng ba dril bu btags pa dang / rgyal mtshan dang ba dan gyi mchog bres nas las thams cad pa bzlas pa'i dris nye bar byugs te/ de nyid bzlas pa'i rin bo che dang / sman dang 'bru thams cad bu ga'i dbus kyi char gzhug par bya'o// zug rngu'i nyes pa thams cad ni// gal te dbyung bar mi nus na// lag pa bram zhing gsang sngags bzlas// de yi sbyang ba de yin no// khang steng dang rdo leb dang / ba lang gi lhas dang gtsug lag khang la sogs pa dang / chu 'gram dang sa'i cha yongs su sbyangs zin pa rnams su slar yang sbyang ba la sogs pa mi bya'o// rnam pa gzhan du bdud rtsi thab sbyor gyis bgegs bskrad la de bzlas pa'i yungs kar dang / chu dang thal ba rnams mngon par gtor nas/ shar phyogs nas brtsams te/ ba'i rnam lngas nye bar byugs la/ dri'i spos chus kyang yang dag par bsang gtor byas te/ de nyid bzlas pa'i rin po che sna bdun dang / sman dang 'bru rnams der sa'i dbus su gzhug par bya ste/ 'di gnyi ga ni sa sbyang ba'i cho ga yin no// de las sa gzhi de lta bur nyin re'am zla re'am/ lo re dkyil 'khor bri bar 'dod pas sa yongs su gzung bar bya ste/ zla ba nya nas brtsams nas phyi ma'i nya'i bar du'am/ tshes gcig nas brtsams nas tshes brgyad kyi bar du'am/ tshes dgu la sogs pa nas brtsams te/ zla ba nya nyid dam thun mtshams snga ma'i dus nas brtsams te/ nyin zhag de nyid la dkyil 'khor gyi las la shin tu mkhas pa dag gis bya ste/ ji skad du bshad pa'i cho ga yongs su rdzogs pas nyin zhag 'bras bu dang bcas pa yin no// de la nyin zhag dang gza' la gcig tu mngon par zhen pa rnams kyi phyir/ bcom ldan 'das kyis nyin zhag gi nges par gsungs pa yin gyis/ blo rnam par dag pa rnams kyi phyir ni ma yin no// de la slob dpon bdag nyid 'jam pa'i rdo rjer ji lta ba bzhin du gyur par byas la/ dkyil 'khor gyi sa'i dbus kyi dbus mar 'dug ste/ sngar bshad pa'i rim pas bgegs gzhom pa dang / dkyil 'khor gyi 'khor lo spro ba la sogs pa sngon du 'gro bar byas la/ rol pa'i stang stabs kyis rdo rje 'dzin pa'i sprul pa'i sprin bkye nas phyogs bcur de bzhin gshegs pa 'khor dang bcas pa thams cad la khyed rnams kyis 'dir byin gyis brlabs pa'i gnas mdzad de/ slob dpon dang de'i slob ma rnams kyis srung bar mdzod cig ces bskul la/ de nye bar bsdus te rang gi snying ga'i rdo rje'i nang du bsgoms la/ de las byung ba'i dpal rdo rje 'dzin pa dang / gcig tu byas la bdag nyid dpal 'jam pa'i rdo rje de'i nga rgyal dang ldan pas yi ge gsum gyis byin gyis brlabs pa sngon du 'go bas skyil mo krung bshig ste langs la/ g.yon pa'i mig tu Ta las zla ba bya// g.yas par ma bkod nyi ma'i dkyil 'khor bskyed// hUM gis mig 'bras bskal pa'i me lta bu// gnas pa 'dis ni rdo rje'i blta ba bya// lag pa g.yas pas rdo rje gsor te/ g.yon pa dkur brten pas dril bu dkrol zhing rkang pa'i 'og tu dbyangs kyi yi ge tha ma bkod pa las byung ba'i sna tshogs rdo rje 'bar ba dang / khro bo'i rgyan dang bcas pa'i nga rgyal dang ldan pas thams cad du rnam par blta zhing bskor bas yongs su song la bskrad cing gdug pa thams cad la 'di skad ces brjod par bya'o// slob dpon ming 'di zhes bya ba/ slob ma che ge mo zhes bya ba rdzogs pa'i byang chub tu yongs su rdzogs par bya ba'i phyir dang / sems can thams cad bla na med pa'i ye shes kyi 'bras bu thob pa'i phyir sa phyogs 'dir dpal 'jam pa'i rdo rje 'byung ba zhes bya ba'i dkyil 'khor gyi rgyal po 'dri yis/ lha dang / lha ma yin dang / gnod sbyin dang / srin po dang / yi dags dang / sha za dang / 'byung po dang / brjed byed dang / mkha' 'gro ma dang / gnon po dang / nam mkha' lding dang / mi'am ci dang / rig sngags grub pa dang / rgan po dang // rgan mo g.yog dang 'khor du bcas pa gang dag 'khod pa rnams dengs shig // deng 'di ltar rdo rje 'chang gi bka' thos nas myur ba nyid du dengs shig // gang dag mi 'gro ba de dag nga'i ye shes kyi rdo rjes mgo tshal pa brgyar rnam par 'gas par bya'o zhes lan gsum brjod la shin tu 'jigs su rung ba lta bu'i khro bo'i gzugs dpag tu med pa phyung ste/ de rnams nyid kyis gong du smos pa thams cad 'byer bar byas par rnam par bsam par bya'o// de nas mthun pa'i rkang stabs kyi gnas pas 'dug la/ spyi bor thal mo sbyar bar bya'o// sngags pas shar phyogs kha bltas nas// de bzhin gshegs rnams phyag byas la// rnam par 'gyur zhing sgeg mchog bcas// rdo rje gom pas gar bya'o// thal mo spyi bo nas phab ste// snying gar pad+ma'i tshul gyis ni// yongs bskor rdo rje khu tshur gyis// phyogs nas kun du bcing bar bya// khu tshur de ni gnyis byas la// bsnyems pas gsor bar rab brtson pas// dbang ldan phyogs nas brtsams nas ni// tsham ngam thams cad bcing bar bya// zhes bya ba'i rim pa 'di dang de bzhin du khro bo'i nga rgyal bsgyings pa dang bcas shing brjid bag dang bcas pas gar sngon du 'gro ba'i g.yas brkyang ba la sogs pa'i rdo rje 'gros kyis yongs su bskor la/ gnas ji lta bar hUM rdo rje che ge mo bdag go zhes brjod nas/ dkyil 'khor gyi sa gzhi gtan pa la thug gi bar du 'bar zhing 'bar ba lta bu'i rdo rje rtse mo gyes pa'i rang bzhin du sa gzhi byin gyis brlab par bya'o// g.yas brkyang ba la sogs pa'i mtshan nyid brjod par bya ste/ byin pa g.yon pa bkug la/ g.yas pa rgyar mtho lngar brkyang ba ni g.yas brkyang ba'o// g.yas pa bkug la g.yon brkyang ba ni g.yon brkyang ba'o// rkang pa'i sor mo phyir bstan la sor mo nyi shu rtsa drug gis chod par byas nas/ pus mo brkyang bar byas pa ni sa ga'i 'dug stangs su 'gyur ro// de bzhin du gnas pa las lag pa gnyis brkyang ste ngang pa'i gshog pa ltar bya ba ni zlum po'i 'dug stangs so// rkang pa'i mthe bo dang sor mo rnams 'byor par phan tshun bcer ba mi mthun pa'i rkang stabs so// rkang pa g.yas pas rkang pa g.yon mnan pa ni rus sbal gyi rkang stabs so// rdo rje snying gar bstod pa'i tshul du 'jog pa ni rdo rje brdeg pa'o// rdo rje nyid sgeg pa dang bcas pas bskor ba ni 'jo tshul lo// rkang pa gcig bteg la gcig gis g.yas su bskor ba ni rkang pa gcig gi stang stabs so// lus kyi g.yas dang g.yon dag tu kun nas bskor ba ni bung ba 'phur ba'i stang stabs so// g.yas brkyang bas rang gi khar lag pa g.yon pa'i mkhrig ma brkyang la de'i steng du g.yas pa'i mkhrig ma sbyar te lag pa brkyang pa ni seng ge'i stang stabs so// 'di nyid las rgyab tu lta bar byed pa ni seng ge'i glal bar 'gyur ro// snying gar rdo rje bcing ba dral bar byed pa ni rdo rje lcags sgrog go// lag pa gnyis kyis rdo rje bskor te steng du gzhag pa ni rdo rje gsor ba'o// rdo rje bsnun pa'i tshul ni rdo rje'i stang stabs so// rdo rje gar byas la lag pa g.yon pa brkyang ste/ de'i rtsa bar g.yas pa kha ti khas gzhag pa ni rdo rje gar du 'gyur ro// kha'i steng 'og shin tu gdangs la de nyid dang 'jigs su rung ba lta bur byed pa ni rdo rje 'jigs su rung ba'o// lag pa gnyis kyis ro bzung la 'cha' ba'i tshul du byed cing yongs su bskor ba ni rdo rje ro langs ma'o// rdo rje khu tshur kyis tho ba 'degs pa ltar byed pa ni rdo rje tho ba'o// shar la sogs pa'i phyogs su mi bskyod pa la sogs pa'i sbyor bas stong pa nyid la sogs pa'i rnam par thar pa'i sgo bzhi bsgom zhing yongs su bskor ba ni sgo bzhi byin gyis brlabs par 'gyur ro// bskor zhing rdo rje yongs su bskor la rim gyis sa la rkang pa gnyis 'jog pa ni rdo rje gdu bu'o// rdo rje gar sngon du 'gro ba'i dkur brten pa gnyis kyis mgo g.yon phyogs su 'dud pa ni bud med kyi sgyu 'phrul lo// lag pa g.yon na gnas pa'i khro bo'i rdo rje'i nang du gdug pa thams cad chud par bsams la lag pa g.yas na gnas pa'i khro bo'i rdo rjes bsnun pa ni rdo rje dral ba'o// lag pa g.yon pa rdo rje rtse gsum pa lta bur byas la g.yas pa'i rdo rje khu tshur gyis yu ba ltar byas pas bteg nas 'jog pa ni stobs po che 'degs pa'o// rdo rje mche ba'i phyag rgya ni bshad zin to// ha ha zhes dgod pas yang dang yang du byed pa ni rdo rje bzhad par 'gyur ro// rdo rje dril bu dkrol ba ni rdo rje sgra'o// g.yon pa'i khu tshur gyis shugs la drangs te/ g.yas pa'i khu tshur ral gri'i tshul du gzhag pa ni ral gri'i thabs so// g.yas pa'i rdo rje rtse gsum pa 'degs pa ni rdo rje'i thabs so// snying gar rdo rje khu tshur gnyis kyis mthe'u chung dang mdzub mo phan tshun rdo rje bcing ba byas la/ 'khor lo ltar dgrol ba ni 'khor lo'i thabs so// rdo rje bsdams pas gtun shing 'dzin pa'i tshul du bya ba ni gtun shing gi thabs so// g.yas pa'i rdo rje khu tshur gyi mdzub mo dang gung mo sgeg pa dang bcas pas gyen du brkyang la 'jog pa ni ba dan gyi thabs so// 'dod pa'i rgyal po'i phyag rgya nyid ni zhags pa'i thabs so// thal mo khong stong las pad+ma lta bur byed pa ni pad+ma'i tshul lo// g.yas pa'i khu tshur gyi mthe bo nang nas bteg pa ni be con gyi thabs so// lag pa g.yas pas mi 'jigs pa sbyin pa'i tshul du byed pa ni mi 'jigs pa'i tshul lo// g.yas pa'i mdzub mos 'gugs pa'i tshul du byed pa ni lcags kyu'i thabs so// lag pa g.yas pa'i sor mo rnams brkyang la bskum pa ni gdengs ka'i tshul lo// rdo rje khu tshur gnyis kyis 'degs pa ltar byed pa ni mdung thung gi thabs so// lag pa g.yon pas gzhu 'dzin pa ltar byed pa ni gzhu'i thabs so// g.yas pa'i mdzub mo dang gung mo gnyis kyis mda' 'dzin pa ltar byed pa ni mda' bzung ba'i thabs so// de dag nyid kyis mda' 'phen pa ltar byed pa ni mda' 'phang ba'i thabs so// lag pa g.yas pa'i khu tshur gyis thag mdung bskor ba'i tshul du byed pa ni thag mdung gi thabs so// lag pa g.yas pas mchog sbyin pa'i tshul du 'jog pa ni mchog sbyin pa'i tshul lo// gsor ba sngon du 'gro bas lag pa g.yas pas mdung thung 'phen pa ltar byed pa ni mdung thung gi thabs so// mtshon rtse gcig pa 'phan pa'i tshul du byed pa ni/ mtshon rtse gcig pa'i thabs so// thal mo sbyar ba stod par byed pa'i tshul gyis snying gar 'jog pa ni phyag 'tshal ba'i tshul lo// da ni rdo rje'i 'dug stangs la sogs pas dbus su gnas la/ yi ge hUM 'don pa sngon du 'gro bas de bzhin du sa gzhi rdo rje'i rang bzhin du bsgom par bya'o// de la mi bskyod pa'i phyag rgya nyid ni rdo rje'i 'dug stangs so// 'od dpag tu med pa'i phyag rgya nyid ni bsam gtan gye tshul lo// g.yas pa'i byin pa dang / brla'i dbus su rkang pa g.yon pa bzhag la de'i steng du g.yas pa gzhag pa ni rdo rje'i skyil mo krung ngo // byin pa g.yas pas byin pa g.yon pa mnan la/ pus mo gnyis phab pa ni pad+ma'i 'dug stangs so// brla g.yon pa'i steng du rkang pa g.yas pa bzhag la/ g.yon pa de'i 'og tu gzhag pa sems dpa'i skyil mo krung ngo // rkang pa g.yon pa'i skyil mo krung phyed pa bcas pa de dang nye bar rkang pa g.yas pa drang por gzhag pa ni dpa' bo'i 'dug stangs so// rkang pa gnyis drang por brkyang la stan la gnas te 'jog pa ni bzang po'i 'dug stangs so// rkang pa gnyis mtho gang gis chod par stan la bzhag la tsog tsog por 'dug pa ni tsog po'i 'dug stangs so// rkang pa g.yon pa sems dpa'i skyil mo krung phyed par brten par byas la g.yas pa sgeg pa dang bcas pas brkyang pa ni rtse ba'i stang stabs so// 'di nyid du rdo rje'i lta ba dag gis mdun du lta ba ni mdun du bsgrub pa'o// 'di nyid du rgyab tu lta ba ni phyir 'gyed pa'o// de nas snga ma bzhin du gar byas la/ rdo rje khu tshur gnyis phan tshun kha sprad de/ rked pa g.yon par bzhag pas stang stabs nye bar bsdus la dbus dang dbang ldan la sogs pa'i mtshams rnams su mtha' yas dang rnam par rgyal ba dang / sprin sgra dang / gsus po che dang rgyal ba zhes bya ba'i phur bu lnga po bdag po lnga'i ngo bo nyid khro bo'i gzugs su byung ba/ sku smad rdo rje rtse gcig pa lta bu o g+ha g+ha tsu zhes bya ba'i sngags kyis rim bzhin du btab la/ de rnams kyis kyang sa 'og la thug gi bar du phur bus btab par ji lta ba bzhin du bsams la/ dpal 'jam pa'i rdo rje'i phyag rgya chen po bcings te/ yi ge hUM zlos shing bdag nyid ni dpal 'jam pa'i rdo rje yin no zhes nges par bya ba gzung bar bya'o// de nas yi ge hUM gis chos kyi dbyings khyab la shes rab kyi pha rol du phyin pa stong pa nyid dang mtshan ma med pa dang / smon pa med pa dang / rang bzhin gyis 'od gsal ba ste/ rnam par thar pa'i sgo bzhi po'i ngo bo nyid stobs bcu dang mi 'jigs pa la sogs pa'i yon tan gyi tshogs rnams kyis brgyan pa/ ston ka'i zla ba ltar dkar ba'i pad+ma byang chub kyi sems kyis yongs su gang ba/ 'o ma can gyi rgya mtsho lta bu bsams la/ der yang hri gnas pa las byung ba'i pad+ma nam mkha'i khams ma lus pa dang / mnyam par 'jug pa'i tshad tsam gyi lte ba la a las byung ba'i sna tshogs rdo rje de'i steng du chos kyi dbyings kyi phyag rgya zur gsum par gnas pa'i yi ge b+hUM gyi 'khor lo rtsibs brgyad pa las byung ba'i rnam par snang mdzad rig pa dang bcas pa las byung ba'i thub pa'i dbang po dpag tu med pa'i 'od kyi dkyil 'khor gsal bas phyogs bcu'i tshogs thams cad khyab pa/ yid kyi rang bzhin kyi mchod pa chen po'i khyad par gyis brgyan pa bsod nams dang ye shes kyi tshogs bsam gyis mi khyab pa dang chos kyi dbyings kyi ngo bo nyid ri gangs can ltar dkar ba'i mchod rten chen po'i nang du chud pa/ dus gsum gyi sangs rgyas kyi bzhugs gnas rin po che ma lus pa las bsgrubs pa'i bdag nyid can gnas gtsang ma'i steng na gzhal yas khang sgyu ma lta bu mig yor tsam du snang ba rnam par bsams la/ sngar bshad pa'i rim gyis phur bu dang / ra ba dang / dra ba dang / mtshams bcing ba dang / phyogs bcing ba la sogs pa byas nas gnas te/ 'di ltar 'bar ba'i phreng ba kun du 'khrug pa/ rdo rje'i rang bzhin du byin gyis brlabs la/ bsang gtor la sogs pa yang dag par sbyangs te/ sgo bzhi dang mtshams bzhir spos snod la sogs pa dang glu dang rol mo dang / gar la sogs pas yang dag par mchod la/ lag pas bram zhing dkyil 'khor gyi bdag po'i sngags lan brgya rtsa brgyad dang bcas pa'i yi ge brgya pa lan bdun yang dag par bzlas nas/ de nyid du yid mnyam par bzhag nas nyal bar bya'o// sa yongs su gzung ba'i cho ga'o// de nas nyi ma gnyis pa la nang par nyid du bdag po'i sbyor ba byas la/ yi ge baM las byung ba'i sa'i lha mo lag na bum pa thogs pa 'dod pa'i rgyal po'i phyag rgyas bkug la dbus su gnas pa la dgug pa la sogs pa sngon du 'gro bas yang dag par mchod de/ lhag par gnas par bya'o// skyob pa sangs rgyas thams cad kyi// spyod pa'i tshul gyi khyad par dang // sa dang pha rol phyin pa la// lha mo khyod ni dpang du gyur// dngos grub thams cad 'phel ba'i phyir// bdag gis dkyil 'khor bri bar bya// zhes lan gsum brjod pas gshegs su gsol bar bya'o// de nas phyi dro'i dus su khrus bya zhing lus dris bsgos la/ ji snyed pa'i rgyan gyis brgyan te/ shin tu dmar po'i gos bgo ba dang / me tog gi phreng ba gdags shing kha dri zhim por byas pa dang / dkyil 'khor gyi sa dris nye bar byugs la me tog gi dri zhim po dang dris nye bar mdzes par snga ma bzhin du byas la dkyil 'khor gyi dbus su 'dug ste/ sgrub pa'i thabs kyi rim pas bgegs bsal ba la sogs pa sngon du 'gro bas/ rnal 'byor chen po rdzogs par byas nas sems dpa'i skyil mo krung du 'dug ste/ dpal 'jam pa'i rdo rje bdag nyid spro ba bskyed par bya'o// deng ni bdag tshe 'bras bu yod// bdag gi gson pa'ang 'bras bur bcas// lha dang dam tshig bri mnyam par// gyur par bdag ni som nyi med// byang chub sems dang sems gcig las// mi ldog par ni bdag gyur te// de bzhin gshegs pa'i rigs su ni// deng bdag skye bar the tshom med// deng bdag nyi ma dam pa ste// bdag gi mchog sbyin bla na med// sangs rgyas thams cad spyan 'dren pas// deng bdag 'dus pa'i mchog yin no// ma lus phyogs na bzhugs pa yi// sangs rgyas thams cad dgongs su gsol// bdag ming 'di zhes bgyi ba yis// rdo rje can gyi dkyil 'khor bri// deng 'dir sangs rgyas kun gshegs te// dngos grub 'di 'di ni stsal du gsol// zhes brjod la/ dkyil 'khor spro ba la sogs pa sngon du 'gro bas snga ma bzhin du bskyed la/ dpal 'jam pa'i rdo rje'i gnas na gnas shing de'i phyag rgya chen po dang ldan pa/ de'i gsang sngags zlos pa la brtson pa'i rnal 'byor pa la nam mkha'i ngos nas mi bskyod pa la sogs pa'i de bzhin gshegs pa thams cad kyis sam/ de'i phyag rgya'i nga rgyal dang ldan pa'i sgrub pa'i grogs mchog thams cad kyis dkyil 'khor chen po bri bar bya ba'i phyir bdag nyid la gsol ba 'debs par gyur par bsam par bya'o// de bzhin gshegs pa kun zhi ba// de bzhin gshegs pa kun kyi gnas// chos kun bdag med pa yi mchog // dkyil 'khor dam pa bshad du gsol// mtshan rnams thams cad yang dag rdzogs// mtshan min thams cad rnam spangs pa// kun du bzang po'i sku yi mchog // dkyil 'khor dam pa bshad du gsol// zhi ba'i chos ni mchog las byung // ye shes spyod pa rnam sbyong ba// kun du bzang po gsung gi mchog // dkyil 'khor dam pa bshad du gsol// sems can kun gyi sems chen po// rang bzhin dag pa dri ma med// kun bzang thugs mchog kha lo sgyur// dkyil 'khor dam pa bshad du gsol// de nas langs la de bzhin gshegs pa thams cad kyis nam mkha' kun du gang bar bsams nas de'i zhabs la phyag byas la nga rgyal bskyed par bya'o// bdag nyid rdo rje can rang nyid// 'jam pa'i rdo rje bdag rang nyid// bdag ni sangs rgyas rgyal po che// stobs chen rdo rje can bdag yin// rnal 'byor dbang phyug rgyal po bdag // phyag na rdo rje brtan bdag ste// bdag po rdo rje chen por bdag // byin gyis brlab pa mi 'dor ro// de nas rdo rje dang dril bu 'chang bas hUM badzrod tiSh+Tha zhes bya ba ji ltar sprul pa'i 'khor lo nam mkha'i phyogs su bteg la/ snga ma bzhin du g.yas brkyang ba la sogs pa'i stang stabs kyis sa gzhi rdo rje'i rang bzhin du byin gyis brlab pa la sogs pa byas la gzhal yas khang yang bskyed de/ de'i 'og tu sna tshogs rdo rje'i steng du yi ge hUM las byung ba/ sku lus thung ba/ gsus khyim che ba/ zhal bzhi pa/ phyag bzhi pa rdo rje dang 'khor lo dang pad+ma dang dril bu bsnams pa/ rdo rje'i rgyu'i ngo bo nyid dkyil 'khor gyi de kho na nyid bsams la/ sgo dbye ba'i phyag rgyas sgo phye ste/ 'dis gsang ba'i dkyil 'khor dgug par bya'o// oM badzra maN+Dal hUM dzaH/ rdo rje khu tshur gnyis kyis mdzub mo dang mthe bo'i rdo rje ni 'di'i phyag rgya'o// de nas yongs su gyur pa las zur bzhi la sogs pa dang ldan pa'i dkyil 'khor chen po'i rnam pa 'dis byin gyis brlab par bya'o// oM ma hA badzra tsakra a d+hi tiSh+Tha sid+d+hi hUM/ rdo rje khu tshur gnyis mgal me'i 'khor lo ltar bskor ba ni 'di'i phyag rgya'o// de nas seng ldeng gi phur bu sngar bshad pa'i bsam gtan gyi phur bu lta bu la/ tsan+dan dmar pos byugs te/ srad bu dmar po dang phreng ba dmar pos dkris pa bzhi la bzlas brjod lan brgya bya ste/ g.yon pa'i khu tshur gyis bzung nas g.yas pas rdo rje 'bar ba'i tho ba tsan+dan dmar pos byugs shing srad bu dmar po dang / me tog dmar pos dkris pas phyi'i dkyil 'khor gyi mtshams bzhir gdab par bya'o// oM badzra kI li kI la ya/ sar+b+ba big+h+rAn ban+d+ha hUM phaT/ rdo rje phur bu'i sngags so// oM badzra mung+ga ra a ko Ta ya hUM/ tho ba'i sngags te/ sngar bshad pa'i mtha' yas dang rnam par rgyal ba la sogs pas gnas lngar phur bus gdab pa'am/ phyag rgyas phur bus gdab par bya'o// rdo rje bsdams pa las nang du bcings la gung mo gnyis gshibs te mdzub mo gnyis bkug la mthe bo'i steng du gzhag du pa ni phur bus gdab pa'i phyag rgya'o// de nas bdud rtsi thab sbyor gyis bgegs bskrad pa la sogs pa byas la de nyid zos pa'i grogs kyis dkyil 'khor gyi sa gzhi dris nye bar byugs pa dang / me tog dri zhim po'i sil mas nye bar mdzes par byed du bcug la/ de bzhin du rang gi bdag po'i sbyor ba dang ldan pas hUM zlos pa sngon du 'gro ba dang / lha thams cad kyi gnas su dri'i dkyil 'khor bya'o// de nas hUM gis sam rang rang gi sngags kyis dkyil 'khor pa'i lha rnams bton la/ gnas ji lta ba bzhin du bzhag nas/ sngar bshad pa'i spyan drangs pa la sogs pa'i rim gyis nam mkha'i gnas nas phab ste/ gcig tu byas la sku la sogs pa'i byin gyis brlab pa sngon du 'gro bas rang gi sngags dang phyag rgya dang bcas pa nye bar brtan la/ dbang bskur nas yang dag par mchod de/ legs par bstod nas phyag bya'o// de nas rnam par rgyal ba'i bum pa rtsa ba mi gnag pa mchu 'phyang ba dang / mgrin pa ring ba/ lto ba che ba/ me tog gi phreng ba dang / ras kyis mgul ba bcings pa/ 'dab ma dri zhim po dang 'bras bus kha bkab pa/ rang gi bdag po'i mtshan mas mtshan pa blangs la/ kaN+Da ka ri dkar po dang / dmar po dang / daN+Dit+pa la dang / gi ri kar ni dkar po dang / ha sa de ba ste/ sman chen po lnga dang / nas dang / ma sha dang / til dang / 'bras so ba dang / gro ste/ 'bru lnga dang / byu ru dang / gser dang / dung dang / mu tig dang nor bu ste/ rin po che lnga dang ldan pa/ yi ge baM las rin po che'i rang bzhin du bskyed la/ bdag po'i sngags dang yi ge hUM re re zhing lan brgya rtsa brgyad dam/ stong rtsa brgyad mchod yon la yongs su bzlas te bum pa'i steng du bzhag nas chu cung zad bcug la/ de'i dbus su baM las byung ba'i pad+ma de'i steng du a las zla ba'i dkyil 'khor bsams la/ der lha rnams kyi 'khor lo rang gi dam tshig gi gnas pas bzhugs par yi ge hUM ngam/ rang gi sngags kyis bsams la/ de las byung ba'i byang chub kyi chus yongs su gang bar bsgoms nas rdo rje sems mas yongs su bzung ba'i me tog gi lcug mas rdo rje dang bcas pa dang / dkyil 'khor ba'i lha thams cad kyi sngags mngon par bzlas la/ oM badzrod ka hUM zhes bya ba brgya rtsa brgyad mngon par bzlas te/ bdud rtsi thab sbyor yongs su bzlas pa'i me tog bcug la/ spos kyis bdugs te/ sgeg mo la sogs pas yang dag par mchod nas/ dkyil 'khor bskor ba byas te/ bcom ldan 'das 'jam pa'i rdo rje'i spyan sngar gzhag par bya'o// de bzhin du dkyil 'khor du bzhag nas kyang dkyil 'khor gyi bdag po'i sngags dang / yi ge hUM gnyis mngon par bzla bar bya'o// bum pa lhag par gnas pa'i cho ga'o// de nas phyi rol du song ste phyogs kyi gtor ma byin nas lha rnams tshim par bya ba'i phyir/ sbyin sreg kyang byas nas dkyil 'khor gyi sar zhugs te/ snga ma bzhin du rdo rje lce bsams la/ oM pad+ma sa ra swa ste/ sa h+yaM a brta ya shod+ha yahUM hrIHraHhrIHzhes bya bas lce byin gyis brlabs la spos snod lag na thogs shing lus thams cad kyis phyag byas la/ de bzhin gshegs pa thams cad lhag par gnas par bya'o// thugs brtse phan pa'i dgongs pa can// sangs rgyas bdag la dgongs su gsol// rdo rje can bdag 'di zhes bya// dkyil 'khor bzang po 'di zhes bya// slob ma rnams la brtse ba dang // khyed rnams la yang mchod pa'i phyir// yo byad ci 'byor pa yis ni// nang par bdag ni bri bar bgyid// bdag dang slob mar bcas pa la// thugs brtse nye bar bzung nas ni// tshogs pa thams cad dkyil 'khor du// byin gyis rlob par mdzod du gsol// sras dang bcas par gshegs nas ni// sa gzhi yongs su gzung bar mdzod// de nas sems can thams cad lhag par gnas par bya ste/ de la dang por re zhig slob ma legs par khrus byas shing // gos gtsang ma bgos te lag na me tog thogs pas slob dpon la phyag byas la 'di skad ces brjod par bya'o// dga' chen khyod bdag ston pa bas// slob dpon khyod ni dgongs su gsol// byang chub sems dpa'i tshul bstan pa// mgon po chen po bdag 'tshal lo// dam tshig de nyid stsal du gsol// byang chub sems kyang bdag la stsol// sangs rgyas chos dang dge 'dun te// skyabs gsum dag kyang bdag la stsol// thar pa chen po'i grong mchog tu// mgon po bdag ni 'jug par bgyid// de nas slob dpon gyis slob ma'i gtso bo la sogs pa la 'di skad ces brjod par bya'o// khyod ni tshul chen snod yin te// khu tshur theg pa chen po yi// gsang sngags spyod tshul cho ga ni// khyod la yang dag bstan par bya// rdzogs pa'i sangs rgyas gang 'das dang // de bzhin gang dag ma byon dang // da ltar byung ba'i mgon po rnams// 'gro la phan phyir bzhugs pa dag // de dag kun gyis gsang sngags kyi// cho ga mchog bzang 'di mkhyen nas// dpa' bos byang chub shing drung du// thams cad mkhyen pa mtshan med brnyes// gsang sngags sbyor ba mnyam med de// shAkya seng ge skyob pa yis// bdud sde shin tu mi bzad pa// dpung chen dag kyang de yis bcom// de bas kun mkhyen thob bya'i phyir// bu yis blo gros 'di gyis shig // de ltar yang dag par 'dzin du bcug nas/ skyabs su 'gro ba la sogs pa byed du gzhug par bya'o// dkon mchog gsum la skyabs su mchi// sdig pa thams cad so sor bshags// bsod nams kun la rjes yi rang // sangs rgyas byang chub yid kyis gzung // yang phyag la sogs pa rgya cher byed du gzhug par bya ste/ gang zhig mi mkhyen cung zad med// 'gro la'ang rtag tu skyabs mdzad pa'i// bde bar gshegs dang dam pa'i chos// tshogs chen bcas la'ang phyag 'tshal lo// 'jig rten sdug bsngal ldan skyob cing // de yi sdug bsngal nyid gzir ba'i// gtso la kun nas dad pa yis// de nyid la ni skyabs su mchi// kun nas rnam pa thams cad du// deng mnyes pa la ngas byas te// de rnams la ni bdag dbul gyis// khyed ni kun du bdag bzhes shig // sdig pa ma lus bshags bgyi zhing // slar yang de ltar yong mi bgyid// bdag dang gzhan gyis gang byas pa'i// dge ba kun la rje yi rang // rdzogs sangs dam chos ston par mdzod// nam yang mya ngan 'da' ma mdzad// sems can rnams ni bde mdzad de// go 'phang mchog ni thob par mdzod// skal chen sangs rgyas de sras kyis// ji ltar byang chub thugs bskyed pa// de ltar bla med byang chub sems// dam pa bdag gis bskyed par bgyi// bdag ni thams cad mkhyen gyur nas// kun gyi dbang phyug gnas 'dug ste// srid pa'i rgya mtsho mtha' med de// 'gro ba thams cad bsgral bar bgyi// sangs rgyas thob pa'i rgyu la yang // ci yod stobs kyis 'jug bgyi zhing // der zhen de bzhin brtan pa yis// smon lam 'di ni bdag bgyid do// de bzhin skye ba thams cad du// de yi thabs la brtson pa dang // nyes bral yon tan ldan pa ste// dbang phyug phun tshogs kun thob shog // bdag gis dge ba gang bgyis dang // gang yang bgyid du stsal ba yang // / des ni bdag dang 'gro ba kun// bde gshegs go 'phang 'grub par shog // de nas slob dpon gyis yi ge hUM bzlas pa'i spos snying gar gtor la/ de nyid kyis slob ma la rdo rje dang bcas pa'i lag pa g.yas pa snying gar gtugs te/ rdo rje rtse lnga pa bsam pa dang / spyi bor yang sna tshogs rdo rje rnam par bsam par bya'o// de nas hUM gis spyi bor me tog sbyin zhing // bdug spos kyis bdug pa dang / mar me'i snang ba yang byas la/ de nyid kyis yongs su bzlas pa'i u dum+lA ra dang / a shwat+tha sor bcu gnyis pa rma med pa/ spos chus bkrus pa/ rtse mo me tog gi phreng bas bcings pa'i so shing // slob ma thal mo sbyar zhing kha byang du bltas pa la sbyin par bya'o// des kyang ba'i ko ba tsam gyi dkyil 'khor gyi dbus su 'dug la/ shar du bltas nas rtse mo nas bca' ste/ mi dgos par mdun du ltos pa med par dor bar bya'o// de la bdag la bltas te lhung na bgegs med par thams cad 'grub par 'gyur ro// gal te kha gyen du bltas pas lhung na/ rig 'dzin grub par 'gyur ro// kha thur du bltas te lhung bas ni/ sa 'og gi dngos grub bo// skor phyogs kyi rim gyis shar la sogs par kha bltas te lhung na ni rgyas pa dang / mngon spyod dang / dbang dang / zhi ba 'grub par 'gyur ro// dkyil 'khor gyi phyi rim du lhung na ni/ dngos grub med do// de nas yi ge baM las byung zhing de nyid bzlas pa'i chus 'thung bya ba'i phyir byin la/ oM hrIHbi shud+d+ha d+d+har+m+mAHsar+b+ba pA pa nish+tsa a s+ya bi shod+h+ya/ sar+b+ba bi kalpa a pa na ya hUM zhes bzlas pa'i spos chu'i khyor chu gsum 'thung du bcug la/ yi ge hrIHlas bskyed cing de nyid bzlas pa'i ku sha gsar zhing ma 'khrugs pa gcig sngas su sbyin pa dang / ku sha gnyis pa haM gi sa bon las bskyed cing // de nyid bzlas pa stan kyi phyir sbyin par bya'o// de nas yi ge hUM mngon par bzlas shing // yi ge brgya pas brtan par byas pa'i srid bu gsum sgril mdud pa gsum dang ldan pas de rnams kyi dpung pa g.yas par rang nyid bcings la/ rdo rje go chas yang dag par bsrungs te/ chos bshad pas gzengs bstod par bya'o// bdag nyid chen po khyed rnams kyis// rnyed pa mnyam med de ring rnyed// gang phyir rgyal ba sras bcas pa// bdag nyid chen po kun gyis ni// bstan pa 'di la khyed rnams kun// yongs su bzung ste skye bzhin pa// de phyir khyed rnams theg chen la// sang ni rab tu skye bar 'gyur// theg pa chen po cher 'byung ba'i// lam mchog 'di ni dpal dang ldan// khyed rnams der ni dong bas ni// rang byung skal ba chen po pa// 'jig rten thams cad mkhyen pa yi// de bzhin gshegs pa rnams su 'gyur// yod dang med las rnam par 'das// nam mkha' bzhin du dri ma med// zab mo rtog ge thams cad kyi// rab tu mi rtog gnas med pa// spros pa kun dang bral ba ste// spros pa rnams kyis ma spros pa// las dang bya ba la sogs bral// bden pa gnyis la gnas pa yi// theg pa rab kyi mchog 'di ni// tshul la gnas na thob par 'gyur// bzhin bzangs longs shig // nang par 'jam dpal rdo rje'i bka' drin gyis/ dkyil 'khor chen po mthong bar 'gyur gyis/ ji ltar mthong ba'i rmi lam rnams kyang smros shig ces brjod la gtang bar bya'o// de nas dkyil 'khor gyi gnas su zhugs te/ dkyil 'khor gyi 'khor lo phyi dang gsang ba'i mchod pa rnams kyis mchod pa sngon du 'gro bas/ dkyil 'khor pa de rnams thams cad snga ma bzhin du bteg ste/ gzhal yas khang shel ltar dang zhing dri ma med pa'i dbus su bzhag la/ steng dang 'og tu gnas pa'i yi ge baM dang hUM gi bar du chud par byas nas/ oM gnyis las bskyed pa'i kha sbyar gyi nang du chud par bsgom par bya ba'am rdo rje'i lam nas rang gi snying ga'i rdo rje'i lte ba'i dbus su gnas par byas la/ dkyil 'khor gyi sa'i mthar slob ma'i gtso bo dang lhan cig yid bsam gtan la mnyam par gzhag pas seng ge'i nyal stabs su nyal bar bya'o// zhag gnyis pa la lhag par gnas pa'i cho ga'o// de las gzhan pa'i nyi ma gsum pa la rmi lam ngan pa la sbyin sreg brgya rtsa brgyad dam/ spyan la sogs pa'i sngags stong rtsa brgyad bzlas pas zhi bar bya'o// yang na chos thams cad rmi lam lta bu'o zhes lhag par mos par byas la/ las thams cad pa'i bum pa yang 'jug pa'i sgor mngon par phyogs par bsang gtor gyi don du gzhag ste/ dkyil 'khor bri ba brtsam par bya'o// dpal 'jam pa'i rdo rje'i rnal 'byor pas sngon po dang / dmar po dang / dkar po dang / ljang gu dang / ser po'i tshon rtsi dri zhim pos yungs kar gyi phye ma dang bsres pas/ so sor kha bsgyur ba'i srad bu rim pa nyid kyis bzhag la/ hUM trAM hrIHi/ zhes bya ba'i sa bon gyis mi bskyod pa la sogs pa srad bu rnams la bkod de/ sa bon de rnams nyid kyis rang gi phyogs na bzhugs pa'i de bzhin gshegs pa rnams kyi thugs kar rang rang gi kha dog ji lta bu'i 'od kyi srad bur gnas par bsams la/ bcom ldan 'das de bzhin gshegs pa thams cad dkyil 'khor chen po'i thig gdab pa'i phyir/ rdo rje'i thig bdag la stsal du gsol zhes mi bskyod pa la sogs pa la yang dag par bskul la/ oM dIp+ta dr-iSh+Ti aM ku sha dzaHzhes bya ba mig tu bkod nas/ rab tu g.yo bar byed pa'i mig // mig gi rdzi ma 'dren par byed pa'i lta bas 'od kyi srad bu mi bskyod pa la sogs pa'i thugs ka nas/ de rnams nyid btang ste drangs nas de rnams kyis/ rang gi lag na gnas pa'i srad bu la kun du bkang la/ a n+yo n+ya a nu ga ta sar+b+ba d+har+m+ma pa ra spa ra a nu pra biSh+Ta sar+b+ba d+har+m+ma a t+yan ta a nu pra biSh+Ta sar+b+ba d+har+m+ma zhes bya ba dang yi ge hUM brjod la bsgril te/ ma dang Ta gnyis las nyi ma dang / zla ba gnyis su bskyed la/ badzra dr-iSh+Ti ma Ta zhes bya bas brtan par byas nas/ dri dkar po'i chu dang ldan pa'i gser la sogs pa'i snod kyi nang du srad bu de bzhag la/ dri dang / me tog dang / spos la sogs pas kyang mchod do// oM badzra sa ma ya sU traM ma ti kra ma hUM zhes bya ba rdo rje khu tshur gyis bzung la/ lan brgya rtsa brgyad bzla bar bya'o// de nas yi ge hUM dang / dkyil 'khor ba'i lha thams cad kyi sngags kyang bzla bar bya'o// de nas yang dkyil 'khor pa'i sa gzhi dris nye bar byugs la/ me tog gi sil ma gtor te/ de nam mkha' la bzhugs pa'i bcom ldan 'das 'jam pa'i rdo rje 'khor dang bcas pa mngon par dmigs la/ mchod yon dbul ba sngon du 'gro ba'i dri la sogs pa dang / sgeg mo la sogs pas yang dag par mchod de/ phyag byas nas rang nyid de'i sbyor ba dang ldan pas/ rang gi snying ga nas sgrub pa'i grogs mchog bdud rtsi thab sbyor gyi gzugs su sprul la/ mig g.yas dang g.yon du dzaHlas byung ba'i zla ba dang / nyi ma ser por snang ba bsams/ yi ge hUM bzlas pa'i yungs kar dkar po dang / dri dkar po'i chus sbangs te/ chur dkyil 'khor nyis 'gyur la sboms su sgo'i nyi shu'i cha'i srad bu de/ g.yon pa'i rdo rje khu tshur gyis bzung nas/ lte bar 'dzin cing yi ge dzaHthig de sgrub pa'i grogs po'i lag tu oM dzaHdzaHzhes bya bas btang ngo // sgrub pa'i grogs kyis kyang rdo rje khu tshur gyis bzung la/ dzaHdzaHdzaHzhes bya bas drangs nas de bzhin du sngon du phyogs par gnas par bya'o// de la phyogs thams cad mnyam pa nyid du dmigs te/ slob dpon shar dang byang du bltas la/ nub dang lhor 'dug ste/ tshangs pa'i thig gnyis gdab par bya'o// dkyil 'khor thig gdab pa na/ dang por rdo rje dang khu tshur kyis srad bu de bzung la/ phyis ni ci bde bar thig gdab par bshad do// mtshan ma med pas dngos mi 'grub// srad bu chad na bla ma 'chi// ring thung khyer na na bar 'gyur// phyogs 'khrul slob ma myos par 'gyur// slob dpon me dang rlung gi phyogs su 'dug ste/ gnod sbyin dang / yi dwags dang / lha dang klu'i phyogs su mngon par bltas la/ shar dang / nub dang / byang dang / lhor thig gdab bo// yang me'i phyogs su gnas te/ rlung gi mtshams dang / bden bral gyi phyogs su gnas te/ dbang ldan gyi mtshams kyi bar du srad bu brkyang bar bya ba dang / shar dang / nub dang / byang dang / lho dang / phyogs bzhir thig btab pas/ dkyil 'khor brgyad du yang rim pa 'di nyid kyis 'gyur ro// oM badzra sa ma ya sru traM/ ma ti kra ma hUM zhes bzla bar bya'o// thig gdab pa'i sgras kyang nam mkha' khyab pa'i de bzhin gshegs pa rnams la khyed kyis sems can gyi don mdzad pa'i dus lags pas/ 'dir gshegs su gsol zhes bskul bar bya'o// khru stong gi tshad nas nye bar bzung ste/ khru gang gi bar du dkyil 'khor thig gdab par bya'o// slob dpon dang sgrub pa'i grogs mchog thams cad du yang g.yas nas bskor te 'gro bar bya'o// gru bzhir bgyi zhing sgo bzhi dang // rta babs bzhis ni mdzes bgyis pa// thig bzhi dang ni ldan gyur pa// dar dang me tog phreng bas brgyan// grwa yi phyogs ni thams cad dang // sgo khyud kyi ni nang rnams su// rdo rje rin chen spras par ni// dkyil 'khor phyi rim thig gdab bo// de yi rim pa'i nang zhugs la// de nyid de dang 'dra ba la// phyi yi 'khor lo phyed kyi tshad// thams cad de 'dra rta babs med// rim pa nang par zhugs nas ni// de yi phyed kyis gsum pa ni// rdo rje thig gis yongs su bskor// ka ba brgyad kyis mdzes bgyis pa// rdo rje ka ba'i nang logs su// zla ba'i dkyil 'khor lnga yis brgyan// de nas hrI dang khro lta bas// sgo ni rnam par dbye bar bya// sgo ni 'khor lo'i brgyad cha ste// kha khyer med pa dag tu 'dod// sgo khyud sgo yi tshad du ste// lha yi snam bu'ang de dang 'dra// kha khyer kun du sgo yi phyed// sgo 'gram sgo logs de bzhin te// dra ba dra phyed nyi zla dang // dar dang me tog phreng snam bu// tshon gyi sa ni de yi phyed// rtsa ba'i thig sa'i phyi rol du// rdo rje la sogs ka ba'i thig // sa ni tshon gye sa dang mnyam// sgo las sgo khyud sum 'gyur te// ba dan dril bu rnams dang ldan// dril gdags rlung gis bskyod pa yi// ba dan chu yi mtshams su bya// gzhan rnams 'khor lo'i rjes mthun par// ji ltar mdzes par rab tu brtag // gal te thig 'debs 'os pa ni// 'ga' yang med na de tshe rang // phur bus brtod pas grogs med par// de bzhin thig ni gdab par bya// de nas dkyil 'khor gyi lte bar snga ma bzhin du/ steng dang 'og tu rtse mo lnga pa dang / gcig pa'i rdo rje lta bu'i phur bus btab la/ de la btags pa'i srad bu nyi rim gyi nang dang phyi'i dkyil 'khor gyi rgyab tu rdo rje'i thig dang / 'od kyi dkyil 'khor gyi 'khor lo dbang ldan gyi phyogs nas brtsams te/ g.yas phyogs su thig btab nas ye shes kyi thig gshegs su gsol bar bya'o// de nas yaM raM baM haM laM gyi sa bon las rim gyis bskyed pa srad bu bshad pa'i kha dog gi rim pa'i sngon po la sogs pa'i tshon rin po che las byung ba'am/ lcags lnga las byas pa'am/ khams las byung ba'am/ yang na sA lu las byung ba'am/ dmar po ni so phag las/ nag po ni sol ba las byas pa bzang po la/ hUM trAM AHkhaM oM zhes bya ba las bskyed pa phyag rgya ma lus pa'i gzugs can la/ oM badzra tsi tra sa ma ya hUM zhes brjod la/ rdo rje'i phyag rgya gnyi ga yi// mdzub mo rtse mo rab spyor ba// byas nas tshon rtsi thams cad la// 'bar ba'i lta bas dgug par bya// zhes bya ba'i sngags dang phyag rgyar bcas pas brgya rtsa brgyad bzlas mthar yi ge hri bkod de/ tshon med po la bden pa gang gis sangs rgyas dang byang chub sems dpa' rnams sems can thams cad la chags pas chags par mdzad pa'i bden pa des tshon rtsi 'bar bar gyur cig ces byas nas sbar bar bya'o// de nas lte bar gnas pa'i phur bu yi ge hUM gis phyung la/ rang gi lag na gnas pa'i rdo rje blos nang du chud par byas nas phur bu'i bu ga tshon rtsi lngas bkang la/ bla na med pa'i shes rab kyi dril bu'i sgra dang / rdo rje glu rnams kyis mtshan ma ngan pa bsal nas/ 'di ni chos dbyings dag pa ste// sems can khams ni grol byed pa// 'jam dbyangs rgyal po rang nyid de// de bzhin gshegs pa kun gyi gnas// zhes mos par byas la/ dang po g.yon pa'i rdo rje'i khu tshur gyis nang du gnas nas/ oM badzra tsi tra sa ma ya hUM zhes brjod la dbang ldan gyi phyogs nas brtsams te/ g.yas nas bskor zhing tshon rtsi dgye bar bya ste/ phyis ni ci bder bya'o// dang por slob dpon gyis bkye la// phyis ni sgrub pa'i grogs pos te// 'dab ma 'byor pa dang bcas pa dang / g.yas phyogs nas spom phra ran par dgye bar bya zhing ri mo sgo'i nyi shu char bya'o// sbom por dgye bas nad kyis 'debs// phra mos nor ni rnam par 'jig // yon pos rnam 'gras chad pa yis// bla ma dang ni slob ma 'chi// g.yas skor min par dgye ba yis// tshon ni phur bus btab par 'gyur// sngon po rin chen rtse rang bzhin// de bzhin pad+ma rA ga'i dngos// de las gzhan pa kha dog dkar// margad 'char ba lta bu gzhan// ser po nang du shes bya ste// 'di ni tshon gyi rim par bshad// shar phyogs su ni sngon po che// lhor ni dmar pos yang dag ldan// zla ba ltar snang nub kyi cha// byang ni ljang gur yang dag ldan// dbus ma yi ni sa yi char// gser ltar snang ba bla na med// rdo rje dril bu rtag 'chang zhing // legs mnyam bzhag ste yang dag bri// tshon kyi ri mo rnams kyang nas gang tsam gyis phan tshun ma 'byar bar dgye bar bya'o// de la phyi'i dkyil 'khor du ni sngon po dang / dmar po dang / dkar po dang / ljang gu dang / tshon ser po rnams kyis ra ba rnam pa lnga bya'o// gnyis pa ni sngon po dang / dkar po dang / ser pos so// 'khor lo gsum par ni dkar po'i ri mo dgye bar bya'o// de nas rdo rje shugs kyis nang du zhugs la/ oM badzra be+e ga a kra ma hUM/ 'di'i phyag rgya ni/ yid kyis ri mo bteg nas ni// rdo rje srad bu'am gzhan yang rung // phyir byung nang du zhugs kyang ni// dam tshig 'gal bar de mi 'gyur// zhes bya ba dang / ji lta ba bzhin du dam tshig gi phyag rgya dang / dzaHhUM baM hoHzhes brjod de/ yid kyis kha sbyar bye la/ nam mkha' la bzhugs pa dang gcig tu byas nas/ rang gi snying po brjod de dkyil 'khor dbus ma'i lte bar bcom ldan 'das 'phags pa 'jam dpal seng ge'i gdan la bzhugs pa'o// shar la sogs pa'i re'u cha la mi bskyod pa la sogs pa'o// dkyil 'khor gyi dbang ldan la sogs pa'i mtshams rnams su ni spyan la sogs pa'o// rim pa gnyis pa'i shar la sogs pa'i phyogs rnams su ni rdo rje sems ma la sogs pa'o// byang shar la sogs pa'i mtshams rnams su ni skul byed ma la sogs pa'o// rim pa gsum pa'i shar la sogs pa'i snam bu la ni byams pa la sogs pa'o// shar la sogs pa'i sgo rnams su ni gshin rje gshed la sogs pa'o// mtshams rnams su mi g.yo ba la sogs pa ste/ de dag sngar bshad pa'i sku mdog dang phyag mtshan la sogs pa dang ldan par bya'o// phyi'i mtshams dang sgo'i ya phubs rnams la ni/ rdo rje rnams gzhag par bya'o// phyogs bzhir ni rta babs rin po che la sogs pa las byas pa/ me tog gi phreng ba dang dril bu la sogs pas brgyan par yi ge hUM zlos shing bya'o// shar la sogs pa'i phyogs kyi dkyil 'khor gyi phyi rol du 'phags pa shes rab kyi pha rol tu phyin pa dang / sdong po bkod pa dang / de bzhin gshegs pa'i gsang ba dang / gser 'od dam pa'i mdo bklag par bya'o// ga phur dang / a ka ru dang / tu ru sa la sogs pa'i spos snod phyogs mtshams brgyad du rgyun mi 'chad par 'byung bar gzhag par bya'o// de nas yi ge hUM bzlas pa'am/ bdud rtsi thab sbyor bzlas pa'i spos chus dkyil 'khor gyi mtha' kun du byugs la/ dri zhim po'i me tog gi sil ma gtor nas/ de nyid bzlas pa'i spos chu nyid kyis dkyil 'khor bsangs la/ dkyil 'khor byin gyis brlab par bya ba'i phyir/ yi ge brgya pa lan mang du bzla bar bya'o// khro bo brgyad gsungs pas rdo rje sa 'og la sogs pa dgod pa ni/ 'dir med pa kho na ste/ steng dang 'og tu dgod par bya ba nus pa yang ma yin no// de 'ba' zhig brko ba dang yu ba la dpyangs te bya'o zhe na/ de yang rigs pa ma yin te/ mtshan ma tsam nyid yid kyis dgod par bya'i 'di bris pas ci zhig bya ste/ bri ba'i cho ga 'di yang yid kyis ma yin te/ bcom ldan 'das kyi gsung rab la bdag cag rnams 'jug pa ni 'bras bu dang 'dra ba yin pas/ bcom ldan 'das kyis kyang bri ba'i cho ga ni brgyad po nyid dgod par rjes su gnang bar mdzad pa yin la/ spro ba ni yid kyi yin pas bcu po spro bar rigs pa de bzhin du rjes su spyad par bya'i nye bar mtshon par bshad pa'i lhag par dgos pas ci zhig dgod/ dkyil 'khor dag ni 'dri ba'i tshe// gal te bgegs ni byung gyur na// de la gtor ma sbyin la sogs// 'og nas bshad pas bzlog par bya// bgegs ni gzhom par ma nus na// mchod yon phul te gshegs gsol la// nyi ma gzhan la yo byad rnams// legs par bsangs te dkyil 'khor bri// de nas khrus byas shing lus dris bsgos pa dang / kha dri zhim pos bsgos la/ me tog gi phreng ba btags shing gos gtsang zhing dri zhim pas stod g.yogs dang / smad g.yogs dang gtsug tor byas pa rgyan thams cad kyis brgyan pa khams gsum rnam par rgyal ba'i nga rgyal dang ldan pas/ khams gsum rnam par rgyal ba'i me tog gi phreng ba thogs te/ hUM bzhi pa'i sngags zlos shing rdo rje shugs kyis dkyil 'khor du zhugs la dril bu dkrol zhing bskor ba lan gsum byas la/ lhag pa dang ma tshang ba'i nyes pa zhi bar bya ba'i phyir/ dkyil 'khor bltas la phreng ba de bcom ldan 'das la phul te/ slar yang de gar gyis sbyor bas blangs la/ rang gi mgo la hUM bzhis bcing bar bya'o// de bzhin du dkyil 'khor gyi bdag po'i nga rgyal du dmigs la/ sngar lhag par gnas par byas pa'i rnam par rgyal ba'i bum pa'i yi ge hUM bzlas shing // srad bus mgul pa bcings la/ phyi rol du ri mo bris pa rdo rje chen pos byin gyis brlabs pa me tog dkar po dang dri dkar po'i chus yongs su gang ba me tog gi phreng bas bcings pa la snga ma bzhin du bdag po'i sngags dang yi ge hUM brgya rtsa brgyad bzlas pa/ rdo rje sems ma phyag rgyas bzung ba'i me tog gi lcug ma'i rdo rje dang bcas pas badzrod ka hUM zhes bya ba brgya rtsa brgyad dam/ stong rtsa brgyad bzlas shing lha thams cad kyi sngags bdun bdun bzlas pa dang / gnyis pa las thams cad pa'i bum pa bdud rtsi thab sbyor dang yi ge brgya rtsa brgyad bzlas shing bdud rtsi thab spyor gyi mtshan mas mtshan pa dang 'jug pa'i sgor bltas par bzhag la/ chu des bdag nyid dang slob ma 'jug pa'i tshe/ dbang bskur ba phyag rgya bcing ba dang 'ching du gzhug par bya'o// de las gzhan pa'i bum pa bzhi la spyan la sogs pa lha mo bzhi'i rang bzhin dam tshig gi phyag rgyas yongs su bzung ba'i me tog gi phreng bas so sor bzlas shing // de'i mtshan mas mtshan par bya'o// de yang de las gzhan pa'i bzhi la lha rnams cad kyi mtshan ma des mtshan par bya'o// de nas de bzhin du bdag po'i sbyor ba dang ldan pa nyid dang / yid kyis legs so zhes bya ba'i spyor bas lha thams cad kyi 'khor lo rang gi bdag nyid kyi nang du chud par byas la/ de'i nga rgyal dang ldan pas til dang nas dang ku sha dang / dri dkar po dang me tog dri zhim po dang / tsan+dan gyi chu dung chos kyi nang du bcug nas/ bdag po'i sngags lan bdun bzla ba dang / dri la sogs pa'i mchod pa rnam pa lnga rang gi sngags sam yi ge hUM yongs su bzla bar bya'o// de'i dbus su 'dug nas ni/ rdo rje slob dpon mnyam gzhag ste// rdo rje'i sgo ni bzhi po dag // yid kyis rnam par dbye bar bya// oM badzrod g+ha Ta sa ma ya pra be+e sha ya hUM zhes bya ba ni sgo dbye ba'i sngags so// rdo rje khu tshur gnyis mdzub mo gnyis brkyang la rtse sprad de bzlog nas gnyis su bya ste/ bzlas brjod dang por byas la mtshan thog thag bsgrubs nas 'di dang badzrod tiSh+Tha zhes bya ba'i sngags kyis dkyil 'khor gdeg par bstan par bya'o// gnas skabs 'dir dkyil 'khor gdeg pa'i phyag rgya bshad de/ phyag rgya de nyid las mdzub mo gnyis kyi mkhrig ma phan tshun bzung la bteg na mkhrig ma bteg par 'gyur te/ 'di ni sgo dbye ba'i phyag rgya'o// shar la sogs pa'i sgo rnams ni nub la sogs par 'dug ste/ de bzhin du g.yas brkyang ba la sogs pa'i gnas pas rim gyis blos dbye bar bya'o// de nas rnam par rgyal ba'i bum pa dang / bsang gtor gyi bum pa gnas ji lta ba bzhin du gzhag cing de las gzhan pa'i bum pa rnams phyi'i dkyil 'khor gyi dbang ldan la sogs pa'i mtshams su rim bzhin du gzhag go// de'i phyi rol du bum pa gang ba bzhag la/ yi ge hUM zlos pa'am so so'i rang gi sngags dang / cig car ram/ rim gyis dkyil 'khor pa'i lha'i 'khor lo ma lus pa phyung nas/ gnas ji lta ba bzhin du phyag rgya'i gzugs su bcug la/ ye shes sems dpa' de bzhin gshegs pa la sogs pa rdo rje khro bo'i lcags kyu la sogs pas snga ma bzhin du spyan drangs la/ lcags kyu la sogs pas dgug pa la sogs pa bya ste/ bgegs bsal ba dang / phur bu dang ra ba la sogs pa byas pas gnas bsrung ba byas la/ pad+ma'i gdan dang mchod yon dang zhabs bsil la sogs pa phul nas sku byin gyis brlab pa sogs pa'i phyag rgyas byin gyis brlabs te/ rang gi dam tshig gi phyag rgya nye bar bstan la rang gi dbang bskur bas dbang bskur te/ lag pa gnyis kyis khu tshur byas la mdzub mo brkyang ste/ mdud pa bya ba ni rdo rje bcing ba'i phyag rgyar 'gyur te/ 'di dang badzra maSh+Ti baM zhes bya ba'i sngags 'dis kyang dkyil 'khor pa'i lha rnams bcings nas rang gi ting nge 'dzin gyi las la zhugs pa la sgeg mo la sogs pas yang dag pas mchod la/ yang dri la sogs pas mchod par bya'o// de la ras zung 'bum mam stong ngam brgya'am re re zhing zung re'am/ thams cad la ras re re'am/ bla re dang rgyal mtshan dang / bdugs dang / ba dan sna tshogs pa'i yi ge hrUM dang / bdag po'i sngags bzlas pa dang / badzra spa ra Na khaM las bya ba 'dis dbul bar bya'o// de bzhin du oM sar+b+ba ta thA ga ta gan+dA+e pU dza me g+ha sa mu dra s+pha ra Na sa ma ye hUM zhes bya ba'i sngags kyis sngar sbyar ba'i ga pur dang / a ka ru dang / tu ru ska la sogs pa'i dri tsan+dan la sogs pa dang bsres pa dbul lo// de bzhin du o sar+b+ba ta thA ga ta puSh+pa pU dza me g+ha sa mu dra spa ra Na sa ma ye hUM zhes bya ba dang / me tog gi shing brgya'am/ shing bzhi'am/ me tog thams cad dbul lo// oM sar+b+ba ta thA ga ta d+hU pa pU dza me g+ha sa mu dra s+pha ra Na sa ma ye hUM zhes bya ba dang spos snod stong ngam brgya dbul bar bya ste/ bcu las nyung bar ni mi bya'o// a khar zhes bya ba la sogs pa dang / swasti ka la sogs par bya ba'i bza' ba dang bca' ba dang myang ba dang / gzhib pa dang / btung ba'i bshos kyi rnam pa sna tshogs pa grangs stong snyed dbul lo// oM sarba ta thA ga ta dI pa pU dza me g+ha sa mu dra s+pha ra Na sa ma ye hUM zhes bya ba dang / mar gyi mar me la sogs pa 'bum phrag brgya dang mar me chen po'i snod brgya'am/ mar me chen po bzhi dbul lo// rdo rje khu tshur gnyis kyi lag pa'i sor mo rnams dang / yi ge hUM 'don cing rol mo brdung ba'i tshul du byed pa dang / sil snyan stong ngam brgya'am/ pi wang dang / gling bu la sogs pa dbul ba dang / gar mkhan dang zlos gar mkhan gyi gar dang / gdu bu dang / rna rgyan dang / cod pan la sogs pa dang / rta dang glang po dang / ba lang gi khyu shin tu brtags pa rnams dbul bar bya ba dang / rta babs gos bzang po dang / dril bu dang bcas shing rnga yab dang bcas pa dang / rgyal mtshan dkar po dang / le brgan dang / nag po dang / dud ka dang / dmar po dang / khra bo dang / ser po dang / ljang gu ste/ brgyad po shar la sogs par rim pa bzhin phyi rol du bsgreng bar bya'o// gzhan yang yid kyi rang bzhin gyi mchod pa'i khyad par nam mkha'i gtos thams cad khyab pa rnams kyis kyang dag par mchod la thal mo sbyar te/ byin gyis brlabs pa'i rig pa lan gsum brjod nas rdo rje glu rnams kyis yang dag par bstod de/ phyag byas la bzod pa gsol nas dngos grub thams cad kyi don mdzod cig ces gsol ba btab la sgrub pa'i grogs po dkyil 'khor du bzhag ste/ phyi rol du byung ba gtor ma byin nas nye reg bya ste/ dpal 'jam pa'i rdo rje'i sbyin sreg bya'o// lag pa g.yas pa bkan te gung mo dang srin lag cung zad bkug la mngon du phyogs par bzhag ste/ 'di dag mi smra zhing tsog por 'dug la/ pus mo gnyis kyi bar nas sor mo'i rtses kha la mang du reg par byas la/ rna ba'i bu ga dang / mig dang / sna bug dang / kha dang / dpung mgo dang / lte ba'i phyogs dang / spyi bor lan gnyis sam gsum reg par bya ba ni nye reg gi cho ga'o// de nas bdag po la ni brgya rtsa brgyad/ dkyil 'khor pa gzhan rnams la ni bdun 'og nas bshad pa rgyas pa'i cho gas sbyin sreg bya'o// yang na bcom ldan 'das 'jam pa'i dbyangs 'khor lo'i tshogs dang bcas pa thab kyi dbus su bsams la/ de'i zhal du sbyin sreg byas pa lha thams cad kyi zhal du 'bab par bsam par bya ste/ de lta bus ni thams cad tshim par byas par 'gyur ro// de nas dkyil 'khor du zhugs la mngon sum bzhin du bsams te mchod la/ 'og nas bshad pa'i slob ma 'jug pa'i cho gas 'jug pa la sogs pa dang / tshigs su bcad pa lnga pas rjes su gnang ba dang / gzengs bstod pa dang / lung bstan pa dang / sngags gzung ba'i mthar thug gi bar du bcom ldan 'das dpal 'jam pa'i rdo rje sa rdzogs par mdzad pa dang / bdag nyid kyis kyang slar phyag 'tshal te/ blangs par gyur par rdzogs par byas nas dkyil 'khor du slob ma gzhug par bya ba'i phyir/ bden pa'i byin kyi rlabs kyis bsgrag par bya ste/ chos rnams gzugs brnyan lta bu ste// dag cing gsal la rnyog pa med// gzung du med cing brjod du med// rgyu dang las las kun du byung // de bzhin nyid las nges par skyes// bden pa 'di yis dkyil 'khor du// gzugs brnyan gsal bar slob ma ni// kun gyis dri ma med mthong shog // dam tshig gsum gyis glu dang mchod pa byas la gsol ba gdab par bya ste/ sems can kun gyis de khyab cing // sems can kun gyi snying la zhugs// sems can kun gyi yab gyur nyid// 'dod mchog dam tshig mchog gyur pa'o// bden pa gang gi ye shes mchog // shes rab thabs bdag dkyil 'khor yin// bden pa de yis mgon bdag la// khyed kyi 'dod pa yongs rdzogs shog // de bzhin du rab tu btud de/ mnyam par bzhag pas 'di skad ces brjod par bya ste/ bdag ming 'di zhes bya ba yi// rdo rje slob dpon dka' thub che// sems can kun la phan pa'i phyir// bdag gis slob ma gzhug par bgyi// de la re zhig slob dpon du dbang bskur bar 'os pa'i slob mas slob dpon gyi rkang pa gnyis la phyag byas te/ 'di skad ces brjod par bya ste/ dga' chen khyod bdag ston pa bas// slob dpon khyod ni dgongs su gsol// byang chub sems dpa'i tshul bstan pa// mgon po chen po bdag 'tshal lo// dam tshig de nyid stsal du gsol// sdom pa rnams kyang stsal du gsol// yang na lag na me tog thogs pa'i slob mas bshags pa dang / rjes su yi rang ba la sogs pa byas la 'di skad ces brjod par bya'o// gtso bo bdag la sdom pa stsol// thub pa'i nyi ma ma lus pa// sangs rgyas rnams ni bdag la dgongs// bdag ming 'di zhes bya ba yis// slob dpon dbang du gnas pa la// sangs rgyas rol mo las byung ba// mi ldog pa yi 'khor lor 'byor// thar pa'i rang bzhin grong khyer che// gsang ba chen por 'jug par bgyi// gsang ba thams cad bsdus par ni// slob dpon chen po bdag 'jug mdzod// mi ldog pa yis dbang bskur ba// skal ba chen po bdag la stsol// mtshan rnams kun gyis rgyas btab cing // dpe byad rnams dang yang dag ldan// sangs rgyas sku ni yid 'ong bas// slob dpon chen po bdag la stsol// dbang bskur chen po rmad byung la// sems can kun gyi don bgyid phyir// bdag ni rtag tu slob dpon gyur// slob dpon bdag la stsol// de nas slob dpon gyis rigs thams cad la gsol ba gdab par bya ste/ che ge zhes bya 'di nyid ni// byang chub sems ni yongs 'dzin pa// dam tshig mchog dang gsang ba yi// 'khor lo 'dir ni 'jug par 'tshal// de nas slob dpon gyis yang 'di skad brjod par bya ste/ gsang ba chen po'i rigs bdag pa// gsang ba yongs su 'dzin par ni// bdag nyid chen po khyod 'dod dam// des kyang 'tshal zhes brjod par bya'o// yang slob dpon gyis 'di skad ces bya ste/ sangs rgyas chos dang dge 'dun te// dkon mchog gsum la skyabs su song // 'di ni sangs rgyas rigs dag pa'i// dam tshig brtan par gyur pa'o// rdo rje dril bu phyag rgya dag // blo chen khyod kyis gzung bar gyis// byang chub sems gang de rdo rje// shes rab dril bu zhes bsgrags so// slob dpon dag kyang gzung bar bya// bla ma sangs rgyas kun dang mnyam// 'di ni rdo rje rigs dag pa'i// sdom pa dam tshig yin par gsungs// rin chen rigs mchog chen po la// nyin dang mtshan mor lan gsum du// zang zing mi 'jigs chos dang byams// sbyin pa rnam bzhi rtag tu sbyin// phyi dang gsang ba theg pa gsum// dam chos khyod kyis gzung bar bya// 'di ni pad+ma'i rigs dag pa'i// dam tshig sdom pa yin par gsungs// las kyi rigs mchog chen po la// sdom pa thams cad ldan par ni// yang dag nyid du gzung bar gyis// mchod pa'i las kyang ci nus bya// gzhan yang bcu bzhi 'di dag ni// phas pham par ni rab tu bshad// spang zhing dor bar mi bya ste// rtsa ba'i ltung ba shes par bya// nyin dang mtshan mo lan gsum du// nyin re zhing ni bzla bar bya// gang tshe nyams na rnal 'byor pa// kha na ma tho sbom por 'gyur// khyod kyis srog chags gsad mi bya// ma byin par yang mi blang ngo // 'dod la logs pas mi spyad cing // brdzun du smra bar mi bya'o// phung krol kun gyi rtsa ba yi// chang ni rnam par spang bar bya// sems can gdul phyir ma rtogs pa// bya ba ma yin thams cad spang // dam pa nye bar brten bya zhing // rnal 'byor pa rnams bsnyen bkur bya// lus kyi las ni rnam gsum dang // ngag gi rnam pa bzhi rnams dang // yid kyi rnam pa gsum dag ni// ci nus bar ni rjes su skyong // theg pa dman la 'dod mi bya// sems can don la rgyab phyogs min// 'khor ba dag kyang yang mi spong // rtag tu mya ngan 'das mi chags// lha dang lha min gsang ba la// khyod kyis brnyas par mi bya zhing // phyag rgya bzhon pa mtshon bya dang // mtshan ma 'gom par mi bya'o// 'di dag dam tshig yin par bshad// khyod kyis rtag tu bsrung bar bya// des kyang 'di skad ces brjod par bya ste/ slob dpon 'dir ni bdag la gson// gtso bos ji ltar bka' stsal pa// de ltar bdag ni bgyid par 'tshal// ji ltar dus gsum mgon po rnams// byang chub tu ni nges mdzad pa// zhes bya ba la sogs pa nas// sems can mya ngan 'das la dgod// ces bya ba'i bar du brjod par bya'o// gang zhig sdom pa 'dzin par mi byed pa de la/ deng khyod ces bya ba la sogs pa brjod par mi bya ste/ slob dpon du rjes su gnang ba dang dbang bskur bar yang mi bya'i/ 'jug pa tsam zhig byed du gzhug go// de nas khrus byas shing dri bzang po la sogs pas kyang brgyan la/ yi ge hUM bzlas pa'i gos dmar po'i stod g.yogs dang smad g.yogs dang / gtsug tor dang / gdong g.yogs byas la/ oM sar+b+ba yo ga tsit+ta ut+pA da yA mi zhes bya ba dang / byang chub sems ni bla med pa// dam pa bdag gis bskyed nas su// de yi snying gar snying pos ni// rdo rje rab tu gzhag par bya// su ra ta sa ma ya s+t+waM hoHsid+d+ha badzra ya thA su khaM/ deng khyod de bzhin gshegs pa thams cad kyis byin gyis brlabs par gyur cig // de bzhin gshegs pa thams cad kyi mchog tu gsang ba 'di/ khyod kyis dkyil 'khor chen por ma zhugs pa rnams la smra bar ma byed cig // dad pa mi ldan pa rnams la yang ma yin no zhes brjod par bya'o// de nas rab tu yon phul ba'i slob ma de la dri la sogs pas mchod de/ me tog gi phreng ba gdags shing // kha dri zhim pos bsgos pa la phyi rol na gnas pas bum pa'i chus dbang bskur nas/ dpal 'jam pa'i rdo rjer byin gyis brlabs la/ oM dzi na dzika ces bya ba la sogs pa'i snying po dang / sku la sogs pa byin gyis brlabs pa'i phyag rgya la sogs pas byin kyis brlabs nas/ thal mo sbyar ba'i mdzub mo dkri ba dang / badzra ka ba tsa baM hUM zhes brjod la/ dpral ba dang sgog ma dang / snying ga dang dpung mgo ste/ gnas lngar go cha byas nas rdo rje sems ma'i phyag rgyas bzung ba'i me tog dang yi ge hUM bzlas pa nyid kyis sgor gnas par byas la/ shar la sogs pa'i sgo nas rdo rje lcags kyu la sogs pas dgug pa la sogs pa byas nas yang phyogs kyi sgo nyid nas tshigs su bcad pa 'dis gzhug par bya'o// rdo rje ye shes 'thob byed pa// de bzhin gshegs pa thams cad kyi// pho brang dkyil 'khor snying po 'dir// bdag gis slob ma gzhug par bgyi// A khaM bI ra hUM zhes bya bas slob ma dkyil 'khor du zhugs par byas nas 'di skad ces brjod par bya ste/ deng khyod de bzhin gshegs pa thams cad kyi rigs su zhugs kyi/ ngas khyod la ye shes gang gis de bzhin gshegs pa thams cad du 'grub pa yang 'thob na/ dngos grub gzhan lta smos kyang ci dgos te/ de lta bu'i ye shes bskyed par byas/ khyod kyis dkyil 'khor chen po ma mthong ba rnams la ma smra shig khyod dam tshig nyams par gyur ta re/ de nas rdo rje slob dpon rang nyid kyis sems ma rdo rje ma'i phyag rgya kha thur du bstan pa dang gyen du bstan pa bcings la/ rdo rje slob ma'i spyi bor bzhag ste/ 'di skad ces brjod par bya'o// 'di ni khyod kyi rdo rje dam tshig yin gyis/ gal te 'di 'ga' zhig la smras na klad pa 'gems par 'gyur ro// de nas dam tshig gi phyag rgya de nyid dang mna'i snying po 'di lan cig bzlas la slob ma de 'thung du bcug la 'di skad ces brjod par bya ste/ oM badzra satwa sa yan te d+ya/ hraM da ye sa ma bas+thi ta/ nir b+hir+ya/ tata dak+Sha NaM/ ya yAd ya di bru yata/ i maM na ya/ de nas 'thung du gzhug go// dam tshig gi chu ga phur kye dang / tsan+dan la sogs pa dang ldan pa rdo rje phra rab kyi rang bzhin bdag po'i sngags dang yi ge hUM bzlas pa/ slob ma yang bsam pa brtan por byas te/ 'di ni khyod kyi dmyal ba'i chu// dam tshig 'das na sreg par byed// dam tshig bsrungs na dngos grub ste// rdo rje bdud rtsi'i chu 'thung shig // oM badzrod ka Tha/ rdo rje dril bu phyag rgya ni// gal te dkyil 'khor ma mthong smra// skye bo 'dus pa'i nang gnas sam// dad pa med pas bgad par byed// deng nas brtsams te khyed kyi phyag na rdo rje nga yin gyis/ ngas 'di byos shig ces bsgo ba gang yin pa de bya dgos so// khyod kyis nga la brnyas par ma byed cig // mi bde ba ma spangs pas khyed dus byas nas dmyal bar ltung bar gyur ta re/ de nas yi ge a dmar po 'od zer dang bcas pa rang gi snying gar bkod la/ slob ma yang yi ge hUM gis rdul dang bral zhing dag pa 'jam pa'i rdo rje hUM hrAM hrI+uHkhaM zhes bya bas/ snying ga dang mdzod spu dang lkog ma spyi bo rnams su rdo rje dang rin po che dang / pad+ma dang / sna tshogs rdo rje dang ldan pa la/ sgo glegs dbye ba'i phyag rgyas rang gi snying ga dang slob ma'i snying ga phye la/ rang gi snying ga nas yi ge a phyung la/ slob ma'i snying gar gnas pa'i rdo rje'i dbus su blos bcug la/ de'i lus kun du gang bar bsams la/ 'di skad ces brjod par bya'o de bzhin gshegs pa thams cad kyis byin gyis rlobs la/ rdo rje sems dpa' bdag la 'bab par gyur cig ces smos shig // de nas rdo rje slob dpon gyis myur du sems ma rdo rje ma'i phyag rgya bcings la/ de'i snying gar bzhag ste 'di skad ces brjod du gzhug go// 'di ni rdo rje'i dam tshig ste// rdo rje sems dpa' yin par grags// rdo rje ye shes bya med 'di// de ring nyid du 'bab par shog // badzra A be+e sha aH bcu nyi shu sum cu bzhi bcu/ lnga bcu drug cu bdun cu brgyad cu dgu bcu brgya'i bar du brjod na nges par 'bab par 'gyur ro// de ltar yang gal te 'bab par ma gyur na/ de'i tshe rdo rje sems ma'i phyag rgya khro bo'i khu tshur gyis phye la/ rdo rje sems dpa'i yi ge a'i mtha' can brgya'i bar du brjod par bya'o// gal te de lta na yang 'bab par ma gyur na// de'i tshe rdo rje 'bebs pa dril bu dang bcas pa bcings la/ rkang pa g.yon pas slob ma'i rkang pa g.yas pa mnan la/ dpal rdo rje sems dpa'i steng du rnam par snang mdzad khros pas de la dbab par bya ba'i phyir 'od zer gyi tshogs rnams 'bab par mdzad pa dang / 'og tu yang yi ge hUM rlung gi dkyil 'khor gyis bteg par gyur la/ mi bskyod pa la sogs pa rim bzhin rang gi phyogs na bzhugs pas/ hUM trAM hrIHAHzhes bya ba'i sa bon rnams las 'od zer gyi tshogs yang dag par 'bebs par gyur par bsams la/ badzra satwa/ aHaHaHzhes bya ba lan brgya'i bar du brjod par bya'o// gal te sdig pa chen po dang ldan pas de lta bu byas kyang 'bab par ma gyur na/ de'i tshe sdig pa dral ba'i phyag rgyas sdig pa dral la hUM a zhes bya ba lan mang du bzla'o// rdo rje bcing ba bsdam byas te// gung mo gnyi ga sbyar nas ni// tha ma bzhi ni rtse mo sbyar// sdig pa 'joms par grags pa yin// zhes bya ba ni sdig pa 'joms pa'i phyag rgya'o// oM badzra pA Ni bi s+pho Ta ya/ sar+b+ba pA pa ya/ ban+d+ha na ni pra mok+Sha ya sar+b+ba pA pa ga ti b+h+yaHsar+b+ba satwAn sar+b+ba ta thA ga ta badzra sa ma ya traT ces bya ba ni sngags so// yang na de bzhin du 'bab par gyur zhes brjod la/ de'i snying gar yi ge hUM dbang chen gyi dkyil 'khor la gnas pa dang / haM chu'i dkyil 'khor la gnas pa dang / yi ge a lus dang ngag la gnas pa dang / rkang pa'i 'og tu yi ge dz+haiM sbar bar byed pa rlung dang me la gnas pa rnam par bkod la/ A be sha ya staM b+ha ra ra tsa la ya tsa la ya hUM ha A dz+haiM zhes bskul na 'bab par 'gyur ro// yang na yi ge oM gyis de'i spyi bor rnam par snang mdzad ji lta ba bzhin du bsam pa dang / yi ge AHlas lkog mar 'od dpag tu med pa hUM las snying gar mi bskyod ba yi ge'am/ rang gi ngo bor skul bar byed pa dang / rkang pa'i 'og tu yang yi ge yaM las rlung gi dkyil 'khor gzhu'i dbyibs can/ mtha' gnyis su ba dan btags pa/ de'i steng du raM las byung ba'i me'i dkyil 'khor gru gsum de la slob ma skul byed ma'i gzugs su bsams te bzhag la/ rdo rje 'bar ba rnams kyis kun du bsreg par gyur par bsgoms nas/ rdo rje dril bu rdo rje bsdams pas bskyod cing // nga rgyal brtan pa dang ldan zhing bsgyings pa dang bcas pas/ 'phags pa skul byed ma'i phreng ba'i sngags brjod par bya'o// na maHsap+tA nA na/ sa mya k+saM bud+d+ha ko TI nAM/ tad+ya tha/ tsa le tsu le tsu n+de s+tha hA/ ma hA bIr+ya a pra ti ha ta shAs naM ma hA ba la ra kra me/ a si mu sa la pa ra shu pA sha gri hi ha ste/ mahA krod+ha krod+hi shwa ri/ u dra rU pi Ni a na n+ta mu khi/ sa ha sra b+hu dze/ a dzi te a ba rA dzi ta/ a mo g+hi du rda me/ sa ha srA k+Sha/ sar+b+ba ta thA ga ta ad+hiSh+Tha na sar+b+ba de ba tA ban+di te/ pU dzi te pra sAd+hi te/ badzra g+ho no/ badzre badzra a ba he/ badzre a yu d+he/ badzra kA yI ni/ badzro na mi li tA k+Sha ye/ a g+ho re g+hor rU pi Ni/ bkr-i ta dar+sha ne/ badzre baiDUr+ya a laM kr-i ta sha rI re/ a~M b+ha ga ba ti tsu n+he/ d+h+ruM d+h+ruM/ krUM krUM/ mrUM mrUM/ r+rUM r+rUM/ A be sha ya A be sha ya/ gr-ih+Na gr-ih+Na/ gr-ih+Na pa ya gr-ih+Na pa ya/ ha ra ha ra/ b+hany+dza b+hany+dza/ sa ra sa ra/ ma ra ma ra/ mA ra ya mA ra ya/ pa tsa pa tsa/ da ha da ha/ gr-ih+Na gr-ih+Na/ i daM duSh+Ta gra haM/ dz+wa raM/ e ka hi kaM/ dwa hi kaMt+ya hi kaM tsa tu r+thi hi kaM / ni t+ya dz+wa raM/ mo hu d+hi kaM/ gra haM/ b+hU taM/ be tA DaM/ bre taM/ bi shA tsaM/ rA k+Sha saM/ kum+b+haN+DaM yo ni dzaM/ kar+m+ma dzaM/ s+thA ba ra ma/ dzaM ga maM/ ye mA ma hi san+b+hi ki cing du Sh+Ta/ staM sarba ma/ sA da ya sA da ya/ marda ya marda ya/ sho Sha ya sho Sha ya/ tA pa ya tA pa ya/ tA pa ya tA pa ya/ u t+sA da ya/ ha na ha na/ badzre na/ sa ra sa ra/ daN+De na/ mA ra ya mA ra ya/ khaD+ge na/ hUM hUM hUM/ tsuM tsuM tsuM/ drUM drUM drUM/ oM tsa le tsu le tsu de sarba a r+thA ya swA hA/ des na nges par 'bab par 'gyur ro// snod la dbab pa'i cho ga la yang cho ga 'di nyid kyis dpal rnam par snang mdzod kyi sbyor ba'am/ dpal 'jam pa'i rdo rje'i sbyor ba bya'o// babs nas mngon par shes pa lnga la sogs pa'i mtshan ma skad cig de nyid la 'byung bar 'gyur ro// de'i lce a dmar bo bsams la/ bru hi badzra zhes brjod na/ dge ba'am mi dge ba thams cad ston par 'gyur ro// de nas mngon par 'dod pa thams cad dris la dbab pa brtan par bya ba sngon du 'gro bas yang dag par mchod cing // babs pa'i lha ji lta ba bzhin gshegs su gsol lo// dkyil 'khor du 'jug pa na khyed kyi mig gis ji ltar mthong zhes dris la/ dkar po dang / ser po dang / dmar po dang / nag po la sogs pa 'od kyi dkyil 'khor snang ba las rim bzhin du mchog gi don zhi ba dang / rgyas pa dang / dbang dang / mngon spyod kyi dngos grub kyi snod du gyur par shes nas 'jug pa'i phyag rgya snying gar bcings pa bkrol la dbab te/ tiSh+Tha badzra dr-i D+ho me b+ha ba/ shA shwa to me b+ha ba/ hr-i da yaM me a d+hi tiSh+Tha sar+b+ba sid+d+hi m+me pra yats+tsha/ sar+b+ba kar+m+ma su tsa me/ cit+taM shre yaM ku ru hUM ha ha ha ha hoHzhes brjod pas brtan par byas la/ yi ge hUM gi phreng ba de/ yi ge trAM gis byin gyis brlabs te/ dkyil 'khor du dor la 'di skad ces brjod par bya'o// pra tIts+tsha badzra hoHde la gong du babs par gyur pa'i lha de de la 'grub par 'gyur ro// de nas phreng ba de mgo bor bcings la 'di skad ces brjod par bya'o// pra ti kr-ih+Na twa mi ma/ satwa ma hA ba la/ de nas snying gar bdag po/ mig tu oM dpral ba bsams la 'dis gdong g.yogs dgrol bar bya'o// oM badzra satwa swa yan+te/ tsak+ShU ng+g+ha Ta na tat+pa ra/ ung+g+ha Ta ya da sar+b+bA k+Sho badzra tsak+Shu a nut+ta raM/ de ring dad pa'i shugs kyis ni// dkyil 'khor 'di la blta bar gyis// sangs rgyas gdung gi rigs su skyes// sngags dang phyag rgyas byin gyis brlabs// dngos grub thams cad phun sum tshogs// dam tshig mchog tu 'gyur bar byed// rdo rje pad mchog rol pa dang // gsang sngags rnams ni mnyes par gyis// he badzra pa sh+ya/ dkyil 'khor gdegs pa'i phyag rgya dang // sngags su bcad pas dkyil 'khor bteg la/ dkyil 'khor bstan par bya ste/ bsod nams dang / byin gyi rlabs ji lta ba la dkyil 'khor bteg pa mthong bar 'gyur ro// de nas bcom ldan 'das 'phags pa gshin rje gshegs las brtsams te/ bcom ldan 'das 'jam dpal gyi mthar thug pa'i bar gyi dkyil 'khor thams cad bstan par bya'o// de nas rdo rje slob dpon la// yon ni mang du phul nas su// tshigs su bcad pas phyag byas nas// dbang bskur bar ni gsol ba gdab// byang chub rdo rje sangs rgyas la// mchod chen ji ltar stsal ba bzhin// bdag kyang rab tu bskyab pa'i phyir// nam mkha'i rdo rje deng bdag stsol// slob dpon gyis kyang de dbang bskur bar bya ba'i phyir rtsa ba'i dkyil 'khor gyi phyi rol du khru gnyis dor bar/ shar sgor mngon par bltas pa dkyil 'khor gyi phyed kyi tshad la rim pa gnyis pa/ zur bzhi pa sgo bzhi pa'i dkyil 'khor bris la/ de'i dbus su pad+ma 'dab ma brgyad pa ze ba dang bcas pa bri/ snam bu'i shar du rdo rje/ lhor rin po che/ nub tu pad+ma/ byang du ral gri bris pa/ slob ma lus shin tu khrus byas shing dri dang bdug pa dang / phreng ba la sogs pa dang yang dag par ldan pa/ rgyan thams cad kyis brgyan pa der bzhag la/ sbyang ba'i cho ga bya ste/ 'phags pa bdud rtsi thab spyor bzlas pa'am/ yi ge hUM bzlas pa'i yungs kar khu tshur g.yas dang g.yon gyis bzung bas rim pa bzhin du lan gnyis gnyis dang rang gi logs nas bskor te/ kham phor gyi me'i nang du dor la yang khu tshur de gnyis kyis cig car g.yas nas bskor te/ de bzhin du sbyang ba byas la/ yungs kar mer dor ba dang lag pa g.yas dang g.yon gyis de bzhin du chu sbyar bar bya'o// de nas gnyis ka la yang nye reg bya'o// de nas slob dpon bdag nyid dang slob ma bsrung ba byas la/ rigs kyi yum bzlas pa'i dris byugs pa dang / de nyid bzlas pa'i me tog gi phreng bas mgo bo dkris la/ rigs kyi snying pos mchod yon byin te/ mar dang bcas pa'i sa rdza ra sa'i spos la bdud rtsi thab spyor bzlas pa'am/ yi ge hUM bzlas pas bdug par bya'o// nges par sbyong ba'i cho ga'o// de nas 'jam pa'i rdo rjer byas la rang nyid kyis sngags dang phyag rgya dang lha'i 'khor lo ma lus pa gnas ji lta ba bzhin du bkod la rdo rje sems ma la sogs pas byin gyis brlab cing sku la sogs pa byin gyis brlabs la phyag rgya chen por rab tu bzhag ste/ steng du bla re bre ba dang / g.yas logs su yi ge hUM bzlas pa'i me tog gi phreng bas brgyan pa'i rin po che'i gdugs dang / g.yon du nam mkha'i mdzod bzlas pa'i rgyal mtshan dang / rnga yab dang ba dan sna tshogs pa dang / me tog la sogs pa dang sgeg mo la sogs pas yang dag par mchod de/ mchod yon byin la dung dang rnga bo che dang / rnga rings dang / zangs dung la sogs pa'i sil snyan rnams kyis nam mkha'i ngos rnams kun du gang bar bsams la/ rdo rje dril bu dkrol ba dang / phun sum tshogs pa mnga' ba gser gyi ri bo 'dra// 'jig rten gsum gyi mgon po dri ma gsum spangs pa// sangs rgyas pad+ma rgyas 'dra'i spyan mnga' ba// bkra shis de ni skye dgu zhi byed dang po'o// de yis nye bar bstan pa'i mchog rab mi g.yo ba// 'jig rten gsum na grags shing lha dang mis mchod pa// chos kyi dam pa skye dgu rnams la zhi byed pa// de ni 'jig rten dge ba'i bkra shis gnyis pa'o// dge 'dun dam pa chos ldan thos pa'i bkra shis phyug // mi dang lha dang lha ma yin kyi mchod pa'i gnas// tshogs kyi mchog rab ngo tsha shes dang dpal gyi gzhi// de ni 'jig rten dge ba'i bkra shis gsum pa'o// sems can kun la phan phyir byang chub mnga' ba po// don rnams thams cad 'grub par brtul ba yongs ldan pa// tshogs kyi lam dgyes thub pa'i bkra shis gang byung ba// bkra shis de ni skye dgu rnams la zhi byed shog // 'gro la phan phyir de bzhin gshegs pa dga' lha yi// gzhal med khang gi snying po nas ni 'dir gshegs te// dbang bcas lhas bskor ba yi bkra shis gang byung ba// bkra shis de ni skye dgu rnams la zhi byed shog // lo ma me tog 'od 'bar nyams dga' lum+ba'i tshal// lha mang dag gis brten par mgon po bltams pa na// srid pa'i mthar phyin pa yi bkra shis gang byung ba// bkra shis de ni skye dgu rnams la zhi byed shog // grong khyer ser skya'i gnas nas rgyal po'i pho brang du// lhums nas bltams pa ston pa bde gshegs zas gtsang sras// myur bskrun bdud rtsi'i chus gtor ba yi bkra shis gang yin pa// bkra shis de ni skye dgu rnams la zhi byed shog // grong khyer dam pa ser skya'i gnas zhes bya ba ni// rmad du byung ba grags pa che ba'i lha yis mngon bstod pa// bsam yas dge bsgrubs bsod nams phung po'i bkra shis gang yin pa// bkra shis de ni skye dgu rnams la zhi byed shog // dgyes shing nam phyed grong khyer mchog nas mngon byung ste// dka' thub tshal du mngon par gshegs shing tshangs la sogs// lha yi tshogs kyis yongs su bskor ba'i bkra shis gang yin pa// bkra shis de ni skye dgu rnams la zhi byed shog // rab tu 'od 'bar gser dang 'dra ba'i sku mnga' zhing // bai DUr+ya ltar sngo ba'i rtswa bting steng bzhugs te// skyil mo krung bcas mi g.yo mchog gi bkra shis gang // bkra shis de ni skye dgu rnams la zhi byed shog // chu bo'i 'gram na tsa sha phreng gis yongs bskor ba// shin tu rmad du byung ba srid pa sel mdzad pa// klu yi rgyal pos phyag byas pa yi bkra shis gang // bkra shis de ni skye dgu rnams la zhi byed shog // shing rgyal drung gshegs byams pa'i stobs kyis bdud kyi phyogs// mang po btul tshe sa stengs dang ni nam mkha' la// bcom ldan bkra shis rnam pa sna tshogs gang byung ba// bkra shis de ni skye dgu rnams la zhi byed shog // sdug bsngal mtha' dag gzhig phyir rdo rje gdan bzhugs te// nam gyi tho rangs bdud bzhi po rnam rab btul ba// ston pa bde bar gshegs pa'i bkra shis gang yin pa// bkra shis de ni skye dgu rnams la zhi byed shog // grong khyer wA rA Na sIr drang srong mchog bzhugs nas// chos kyi 'khor lo mchog bstan pa yi bkra shis gang // lha yul dang 'dir shin tu rmad du byung gyur pa// bkra shis de ni skye dgu rnams la zhi byed shog // bkra shis gang zhig phan byed dam pa dag byed pa// bsod nams bya byed 'phags pa'i skye bos mngon bstod pa// bcom ldan shAkya thub pa'i seng ges gang gsungs pa// bkra shis de ni skye dgu rnams la zhi byed shog // mu stegs byed pa kun gyi kyi nga rgyal gzhom pa dang // 'gro la bde ba skyed phyir cho 'phrul dam pa dag // nye bar ston pa rgyal ba'i bkra shis gang yin pa// bkra shis de ni skye dgu rnams la zhi byed shog // 'gro la phan phyir mtho ris nas ni 'dir gshegs te// tshangs pa la sogs lha tshogs lag na rnga yab gdugs// sna tshogs thogs pas yongs su bskor ba'i bkra shis gang // bkra shis de ni skye dgu rnams la zhi byed shog // de bzhin gshegs pa zhi ba mchog tu nyer gshegs pa// man+d+rA ra bas me tog mang pos mngon mchod pa// lha mchog rnams kyis mngon par bstod pa'i bkra shis gang // bkra shis de ni skye dgu rnams la zhi byed shog // lha dang klu dang mi yi dbang pos phyag byas pa// mkha' lding gnod sbyin dri za'i dbang pos mchod gyur pa// de bzhin gshegs pa stobs bcu ldan kyi bkra shis gang // bkra shis de ni skye dgu rnams la zhi byed shog // ces bya ba la sogs pa'i bkra shis kyi tshigs su bcad pa dang glu blangs la de seng ge'i gdan nam khri la zla ba'i dkyil 'khor dar gyis g.yogs pa yi ge hUM bzlas pa la bzhag ste dbang bskur bar bya'o// dang por ni rnam par rgyal ba'i bum pas so// de nas ni lha mo bzhi'i bum pa dang / lha thams cad kyi bum pas re re zhing rang gi sngags zlos shing dbang bskur ro// de ltar phyi'i dbang bskur ba byin nas gsang ba'i dbang bskur bar bya'o// de nas rang gi snying ga las byung ba'i 'od kyi tshogs kyis phyogs bcu mtha' yas pa na bzhugs pa'i de bzhin gshegs pa rnams dang / rig pa'i lha mo rnams slob ma dbang bskur bar bya ba'i phyir yang dag par bskul la// sngar smras pa'i tshigs su bcad pas 'di la stsal du gsol zhes/ de bzhin gshegs pa rnams la gsol ba btab pas sngon gyi phan par mdzad pa dang / thugs rje chen po'i shugs kyis nam mkha'i gtos thams cad til gyi gang bu ltar gang bar byon nas/ gdugs dang / rgyal mtshan dang / ba dan dang / gos dang / sil snyan dang rol mo la sogs pa'i dbang bskur ba'i mchod pa'i yo byad dang ldan pa rnams dang / rig pa'i lha mo pad+ma'i rtsa ba ltar dkar ba'i ye shes kyi bdud rtsi'i chus gang ba'i bum pa phyag na bsnams pa rnams kyis phyag gi rtse mo mchog gis slob ma rnams la/ dbang bskur ba ni rdo rje che// zhes bya ba la sogs pa'i tshigs su bcad pa dang / sngags kyis dbang bskur bar gyur par bsam par bya'o// de'i 'og tu sangs rgyas bcom ldan 'das dang / lha mo de nas slob ma'i ba spu'i bu ga rnams su zhugs pas lus thams cad de'i rang bzhin du byas te/ mi bskyod pa cod pan gyi tshul gyis gnas par bsam par bya'o// dbang bskur ba lnga po sngar bshad pa nyid kyi sngags dang phyag rgya dang bcas pas bstan par bya'o// de nas go cha bskon la dar dpyangs 'phyang ba dang mnyam pa'i thal mos dgab par byas la/ rdo rje'i dbang bskur ba dang / bdag po'i dbang bskur ba dang / ming gi dbang bskur ba dang / dam tshig gsum yang sgrub pa'i thabs kyi rim pas sbyin par bya'o// de'i 'og tu dngos grub kyi rdo rje'i brtul zhugs sbyin no// slob mas kyang rdo rje thal mo bskor bas slar phyag byas la/ dbang bskur ba blang bar bya'o// de nas yang dag par bstod ri la sgeg mo la sogs pa'i rnal 'byor pas gar sngon du 'gro ba dang / sgeg pa dang bcas pas slob ma de la lA su zhes bya ba dang me tog cig 'phangs la 'di skad ces brjod par bya'o// deng nas brtsams te rdzogs sangs rgyas// de'i sras lhan cig rol par gyis// rdo rje bsnyems pa'i sbyor ba yis// dga' ba'i mchod pa bde mchog yin// aHsgeg bcas phreng ba 'phen pa dang // sangs rgyas thams cad mchod par gyis// phreng ba de yi rgyan yin pas// 'di dang 'bral ba med par gyis// oM lus can kun la dam chos kyi// yang dag brjod pa glu ru blang // de ni myur bar bde gshegs de'i// bde ba nyams su myong bar 'gyur// gI thal mo gar bcas phul ba yis// rdzogs pa'i sangs rgyas mnyes par gyis// rdzogs sangs rgyas kyis 'dul ba'i las// rol mos gar ni byed por 'gyur// hoHbdug spos phul bas rdzogs sangs rgyas// brtul zhugs bzang pos cher tshim gyis// 'gro la bde gshegs 'bab pa dang // ye shes kyis ni tshim par 'gyur// aHme tog gtor bas sdogs sangs rgyas// slar yang byang chub yan lag bsags// mtshan dang dpe byad ldan pa yi// bde gshegs sku ni 'thob par 'gyur// b+hUM rdo rje chos ltar rang nyid kyis// chos kyi me ni legs sbar la// ma rig ldongs byas sems can rnams// ye shes snang bas bsal bar gyis// puM rgyal ba khyod kyis dril phul bas// lus can rnams la byang chub bskor// tshul khrims ting 'dzin shes rab dang // rnam grol ye shes mthong ba yin// gaHde nas bdag po'i spyor ba dang ldan pas gser gyi thur ma bzlas pa blangs la/ mdun du 'di skad ces brjod par bya'o// ji ltar mig mkhan rgyal po yis// 'jig rten ling tog bsal ba ltar// bu khyod kyis ni mi shes pa'i// rab rib rgyal ba rnams kyis bsal// oM badzra ne tra a pa ha ra ti mi raM hriHslob ma'i mig gnyis su yi ge pra bsams la byug par bya'o// de nas me long bstan la/ chos kyi mtshan nyid bstan par bya'o// chos rnams gzugs brnyan lta bu ste// dag cing gsal la rnyog pa med// gzung du med cing brjod du med// rgyu dang las las kun du 'byung // ngo bo nyid med gnas med par// de ltar chos 'di shes nas su// sems can don ni mnyam med byos// 'on kyang sangs rgyas sras su skyes// de nas dbyangs kyi yi ge tha ma las byung ba'i dril bu dkrol la byin te// chos rnams nam mkha'i mtshan nyid de// nam mkha' la yang mtshan nyid med// nam mkha' dang mnyam sbyor ba yis// kun mchog mnyam pa nyid du gsal// de nas yi ge hos gzhu byin la/ 'di skad ces brjod par bya'o// de bzhin gshegs pa thams cad mnyes par gyis shig ces brjod de/ phyogs bzhir mda' bzhi 'phang bar bya'o// gcig ni steng du'o// gcig ni 'og tu'o// yang aHbadzra satwa zhes bya ba 'dis me long blangs la/ rdo rje sems dpa' me long bzhin// dag cing gsal la rnyog pa med// sangs rgyas kun bdag rang nyid ni// bu khyod kyi ni snying la zhugs// gang 'di de bzhin gshegs pa thams cad kyi bdag por byang chub kyi sems ni 'di yin par shes par gyis shig ces brjod par bya'o// de nas oM badzra he tu maM zhes bya ba dang / rkang pa gnyis kyi bar du chos kyi 'khor lo gzhag // oM badzra b+ha Sha raM zhes bya ba dang / lag pa g.yas su dung dbyangs kyi yi ge dang pos lag pa g.yon du glegs bam dang / dbyangs kyi yi ge tha mas dril bu byin la/ de nas brtsams te sems bskyed pa tsam gyis chos kyi 'khor lo bskor cig // de ring phan chad 'jig rten la// skyob pa rnams kyis 'khor lo bskor// chos kyi dung ni bla med pas// kun du ma lus gang bar gyis// som nyi yid gnyis mi bya zhing // dogs pa med pa'i sems kyis su// gsang sngags spyad pa'i tshul gyi mchog // 'jig rten 'di la rab tu sgrogs// de ltar byas na sangs rgyas la// phan thogs drin du gzo zhes bya// rdo rje 'dzin pa de kun kyang // kun du khyod la srung bar byed// yang dag par rdzogs pa'i sangs rgyas kyi 'khor los sgyur ba'i sbyor ba ji lta ba dang ldan pas/ 'jig rten kun la thams cad du// sems can kun la phan pa'i phyir// ji ltar sna tshogs 'dul 'gyur ba'i// chos kyi 'khor lo rab tu bskor// de bzhin du rdo rje dang / khro bo dang / pad+ma dang / nor bu'i 'khor lo rab tu bskor zhes tshigs su bcad pa lngas rjes su gnang ba byin la/ gzengs bstod pa ni/ phyag rgya chen po rgyur gyur pas sangs rgyas thams cad kyi bdag nyid kyi spyor bas snying gar g.yon pa de bzhin gshegs pa'i khu tshur gyis chos gos kyi tha ma 'dzin pa'i tshul du byas la g.yas pa mchog sbyin pa la/ rdo rje ming gi dbang bskur bas lung bstan par bya'o// oM e sho haM/ byA ka ro mi twaM badzra satwa ta thA ga ta b+ha ba dur ga ti to d+ti t+yAn+ta b+ha ba sid+d+ha ye he badzra nA ma ta thA ga ta sid+d+ha sa ma ya s+t+waM/ b+hur b+hu ba swaHgang la gzengs bstod pa 'di dang / phyag rgya chen pos lung bstan pa mchog tu gsang ba'i cho gas byas pa de la rdo rje sems dpa' la sogs pa de bzhin gshegs pa thams cad dang / rdo rje 'dzin pa thams cad dang byang chub sems dpa'i 'khor gyi dkyil 'khor dang bcas pa'i de bzhin gshegs pa thams cad rang gi dam tshig slob dpon la mgrin gcig tu bla na med pa yang dag par rdzogs pa'i byang chub tu lung ston par mdzad do// 'di lta ste/ gzengs bstod pa 'di nyid dang phyag rgya chen pos mchog tu gsang ba dam pa'i dngos grub kyi byin gyis brlab chopa 'di dang / gsang sngags kyi stobs la dad par bya'o zhes slob ma rnams la brjod par bya'o// de nas dkyil 'khor du gsang ba brjod par bya ste/ 'dod chags bral ba lta bu yi// khams gsum na ni sdig med de// de bas 'dod la chags bral bar// khyod kyis kyang ni ma byed cig // ma hA sa ma ya ha na phaT/ de'i 'og tu rang gi lag pa g.yon pas slob ma'i mthe bo g.yas pa bzung la/ slob ma'i gtso bo la dmigs nas mar gyi sreg blugs bya ba dang / sbrang rtsi dang mar dang zho dang bsres pa'i til kyi sreg blugs brgya byas la/ bsang gtor byas te snying gar byugs la las thams cad pa dang / rigs kyi snying po bzlas pa'i srung skud dang / gdu bu lag ngar du gdags par bya'o// de nas de'i mgo bor gdugs bzhag la/ skor ba byed du bcug ste/ thal mo sbyar ba dang bcas par dkyil 'khor gyi sgor gdugs dang bcas par lus phab la 'di skad ces brjod par bya'o// slob ma 'di ni phul ba lags// gsang sngags rgyud ni 'dzin par 'gyur// gdugs bzhag nas ni slob dpon gyis// snying la 'bab pa de la brjod// da ni dkyil 'khor slob dpon gyur// gsang sngags rgyud kyang 'dzin par 'gyur// sangs rgyas byang chub sems dpa' dang // lha rnams kun gyis bkur bar 'gyur// sems can kun la snying brtse'i phyir// khyod kyis dkyil 'khor cho ga bzhin// nan tan bskyed de bri bar gyis// sgrub pa po yang rgyud la spyor// de nas rang nyid kyis lan brgya bzlas pa dang bcas pa'i sngags phyag rgya dang ldan par slob ma la byin la/ bcom ldan 'di la stsal lags kyis// 'di la 'go bar mdzad du gsol// bcom ldan bdag gis bzung lags kyis// bdag la 'go bar mdzad du gsol// zhes rim bzhin du slob dpon dang slob ma dag gis sngags bskul la smra bas byin la/ dkyil 'khor du bzlas la lha rnams kyi phyag rgya bzhi yang bslabs la/ khyod kyis gzhan phyag rgya la mi mkhas pa gang la yang phyag rgya rnams ston par ma byed cig // de ci'i phyir zhe na/ 'di ltar sems can de rnams ni dkyil 'khor ma mthong bar phyag rgya bcing ba la rab tu sbyor ba las 'bras bu ma thob pa dang som nyir gyur nas ya nga ba ma spangs pas dus byas nas dmyal bar 'gro bar 'gyur ro// rgyu des na ji ltar zhugs pa rnams la de bzhin gshegs pa thams cad 'dus pa la sogs pa'i dbugs dbyung ba sbyin par bya ste/ gsang ba'i dkyil 'khor dam pa ni// mthong ba dang ni zhugs gyur pas// sdig pa kun las nges grol zhing // khyed rnams de nyid legs par gnas// bde chen theg pa 'di las ni// slar 'chi ba ni yod min te// mi shigs pa dang mi sod pas// cis kyang mi 'jigs dga' bar gyis// srid pa'i sdug bsngal las khyod bton// srid pa shin tu grub pa'i phyir// ston pa mchog tu gyur pa yin// dam tshig sdom pa grub pa 'di// rtag tu khyod kyis bsrung bar bya// sangs rgyas kun gyis mthun par gsungs// gang zhig bskyed pa tsam gyis ni// sangs rgyas nyid du dogs med pa'i// byang chub sems kyang gtang mi bya// phyag rgya rdo rje gang yin pa'o// de ring phan chad bu khyod kyis// srog dang rus pa la bab kyang // dam pa'i chos dang byang chub sems// slob dpon dag kyang brnyas mi bya// gdug la byams dang chags bral bar// nam yang bya ba ma yin no// de ltar byas na sangs rgyas kyis// khyod ni dmyal ba'i me nang 'dor// bdag nyid yongs su spangs nas su// dka' thub kyis kyang ma gdungs shig // ci bde bar ni bde bar gzung // 'di ni ma byon rdzogs sangs rgyas// rdo rje dril bu phyag rgya rnams// nam yang yongs su mi dor zhing // slob dpon smad par mi bya ste// 'di ni sangs rgyas kun dang 'dra// sangs rgyas kun mtshungs bla ma yi// slob dpon la ni gang smod pa// de ni sangs rgyas kun smad pas// rtag tu sdug bsngal thob 'gyur te// rims dang dug dang dbyig dug nad// mkha' 'gro rnams kyis gtses pa dang // gdon dang log 'dren gtum po yis// bsad nas sems can dmyal ltung 'gyur// de bas nan tan thams cad kyis// rdo rje slob dbon blo gros che// dge la rab tu mi spyom pa// nam yang smad par mi bya'o// bla ma la ni gus bcas yon// rjes mthun khyod kyis sbyin par bya// des na rims sogs gnod pa rnams// phyir zhing 'byung bar mi 'gyur ro// rang gi dam tshig slob dpon ni// sbyin min bu dang chung ma dang // rang srog gis rtag bsten bya na// longs spyod g.yo ba smos ci dgos// gang phyir bskal pa bye bar ni// grangs med par rnyed dka' ba yi// sangs rgyas nyid kyang brtson ldan la// tshe 'di nyid la ster bar byed// rtag tu rang gi dam tshig bsrung // rtag tu de bzhin gshegs pa mchod// rtag tu bla ma la yang dbul// 'di ni sangs rgyas kun dang 'dra// de byin sangs rgyas thams cad la// rtag tu byin pa nyid du 'gyur// de byin bsod nams tshogs yin te// tshogs las dngos grub mchog tu 'gyur// slob dpon gyi ni yon tan bzung // skyon rnams nams kyang ma yin no// yon tan bzung bas dngos grub cing // skyon rnams kyis ni dngos grub nyams// de yi grib ma 'gom pa ni// mchod rten bshig dang 'dra bar gsungs// rgyu dang mi rgyu'i gsang ba pa// dam pa thams cad spangs par 'gyur// slob dpon smod par byed pa dag // rmi lam du yang mthong mi bya// slob dpon smad pa gang yin te// bgegs dang log 'dren rnams kyis gzung // gtum po'i las byed ngan pa'i bdag // mkhas pas rtag tu spang bar bya// mnar med la sogs 'jigs rung ba'i// dmyal ba bstan pa gang yin pa// der ni slob dpon smad byed pa// gnas par 'gyur zhes rab tu gsungs// de phyir kun gyis rab bsgrims te// bsam yas 'bras bu sbyin byed pa// sangs rgyas 'bras bu 'dod pa yi// sems can dad pas de mchod cig // gang phyir 'di ni legs gnas pas// deng khyod skye ba 'bras bur bcas// dam tshig lha rnams kun mnyam par// deng khyod gyur par the tshom med// sangs rgyas rdo rje 'dzin bcas pa// kun gyi deng khyod dbang bskur bas// khams gsum gyi ni rgyal po che// rgyal ba'i bdag por bstan pa yin// deng ni bdud las rnam rgyal te// grong khyer mchog tu rab tu zhugs// khyed rnams kyis ni sangs rgyas nyid// deng 'dir thob par the tshom med// 'dod pa'i longs spyod thams cad kyis// cis kyang mi 'jigs dga' bar gyis// dam tshig 'di ni 'da' dka' ste// sdig pa med kyis ma 'jigs shig // de ltar yid ni rab dang rdo rje nyid du gyis// rang gi dam tshig mi zad bde bskyed bsten par gyis// deng ni 'gro la myur bde rdo rje sems dpa' dang // rab tu mnyam zhing rtag pa nyid du rtogs par 'gyur// slob ma rab dang mnyes gshin pas// bla ma'i zhabs la phyag 'tshal lo// gtso bos ji ltar bka' stsal pa// de bzhin bdag ni bgyid ces brjod// de ltar na mdor bsdus pa dang bar ma dang rgya che ba'i dbang bskur ba'i dbye ba ni 'dir ma thos te/ yongs su rdzogs pa'i cho ga gcig pu nyid thob pa'i phyir ro// de ltar na yang mkhan po'i zhal snga nas kyis mdzad pa'i 'phags pa rdo rje dbyings kyi dkyil 'khor chen po'i cho ga'i rim pa rjes su 'brangs nas gsum du bya bar 'dod par bya'o// spyi'i dbang bskur ba'i cho ga'o// gzhan yang dpon du dbang bskur bar 'os pa'i slob ma la/ de bzhin du khrus dang gos dang rgyan la sogs pas brgyan la dam tshig gsum sbyin pa'i mthar thug pa'i cho ga byas la/ dkyil 'khor du mngon par phyogs par zla ba'i dkyil 'khor gyi steng du bzhag grul/ slob dpon gyis dkyil 'khor gyi de kho na nyid dang / lha'i de kho na nyid dang / slob dpon gyi las rnams bshad par bya ste/ de nyid de'i slob dpon gyis dbang bskur ba'i gnas yin no// 'di dag kyang bcom ldan 'das kyis gsang ba yin par gsungs so// de nas tshigs su bcad pa lnga pas rjes su gnang ba byin la/ gzengs bstod pas lung bstan par bya'o// dkyil 'khor gyi de kho na nyid ni 'di yin te/ mi mnyam med pas zur bzhir mnyam// dran dang dbang pos sgo bzhi ste// bsam gtan rnams kyis rta babs bzhi// ting 'dzin khyams su shes par bya// khyams la brten pa'i rdo rje mchog // gzungs rnams lha mos mchod pa yin// rgyan rnams kun kyis bkra ba yang // bsam pa thams cad rdzogs byed pa'o// gdul bas bskyod pa sna tshogs mchog // dam chos sgra ni kun 'gro ba// rlung gis bskyod pa'i sna tshogs mchog // dar 'phan dril bu sgrogs pa yin// me long ye shes btags me tog // byang chub yan lag me tog phreng // dra ba me long btags me tog // me tog chun 'phyang rgyan gyis bskor// kun grub mi zad bde ba ste// bde ba chen po zhes bshad de// de yi nang gi 'khor lo de// dkyil 'khor brgyad pa 'dra ba ni// dngos grub bde ba kun ster ba'i// rnam thar brgyad po de nyid yin// byang chub sems ni theg pa che// mdo sde 'khor lo rab bskor bas// rdo rje'i thig gis yongs bskor ba'i// rdo rje 'khor lo yin par bshad// 'gro la ye shes kyi chags pas// tshon ni rdzogs sangs rgyas lnga yin// dbang po'i don ni rnam dag pa// rang gi mtshan nyid rab dbye nyid// shes rab ye shes bdud rtsi 'thung // rdo rje can gyi bum pa de// tshogs rdzogs pa yi rgyu mthun zhing // thugs rje'i rlan ldan bum pa gang // dkyil 'khor gang du me tog spos// mar me ched dang drir bshad pa// byang chub yan lag yid rab tshim// chos kyi snang grags tshogs bsdus yin// chos kyi zas ni lha bshos te// ngo tsha khrel yod pa yang gos// glu dang gar dang rol mo mchog // bde ba chen po'i 'phel byed yin// grong khyer thar pa'i grong khyer pas// dkyil 'khor snying po bsdus pa yin// de ltar spros pas mdzes pa ni// pha rol phyin sogs 'bras bu yin// lha'i de kho na nyid kyang dpal 'jam pa'i rdo rje ni shes rab kyi ye shes snang bar mdzad pa'o zhes bya ba la sogs pa'o// slob dpon gyi ni las rnams kyang // de nas rdo rje slob dpon gyis// dam tshig mchog gi phyag rgya ni// cho ga bzhin bcings zhugs nas kyang // sgo Ta'i phyag rgyas dbab par bgyi// de la thams cad dbab pa'i snying po ni 'di lags so// aHbdag la byin gyis brlabs la sogs// ji lta bar ni bka' mnod do// de ltar bgyis nas bdag ming brjod// de nas rdo rje bsgrub par bgyi// rdo rje slob dpon sems dpa' yi// rdo rje lcags kyu bcings nas ni// se gol mang po brdab bgyis la// sangs rgyas thams cad bsdu bar bgyi// de tshe sangs rgyas thams cad ni// rdo rje sems la sogs bcas pa// dkyil 'khor thams cad gang ba rnams// dkyil 'khor rnams su 'dus par 'gyur// de nas rdo rje sems dpa' yi// phyag rgya chen po sgom byed cing // ming brgya rtsa brgyad dam pa ni// lan cig bar du brjod par bgyi// de nas 'dus pa dgyes pas na// de bzhin gshegs rnams brtan par 'gyur// rdo rje sems dpa' rang grub pa// grogs po nyid du nye bar gnas// de nas sgo rnams thams cad du// lcags kyu la sogs las bgyis nas// las chen mchog gi phyag rgya yis// dam tshig rnams ni bzhag par bgyi// dam tshig mchog gi phyag rgya dang // sems dpa'i rdo rje la sogs pas// de ltar byang chub chen po bsgrub// dzaHhUM baM hoHzhes brjod cing // de nas sangs rgyas la sogs pa// sems dpa' chen po kun bsdu bar// spyan drangs nas ni rab tu bzhugs// bcings nas de yi dbang du 'gyur// de nas bdag nyid chen po rnams// gsang ba'i mchod pas mnyes bgyis la// sems can don kun bsgrub pa'i phyir// thams cad mdzod ces gsol bar bgyi// 'di ni gsang ba'i dbang bskur ba'i cho ga'o// slob ma gzhan dag ni ji lta ba bzhin du bcug ste/ dkyil 'khor bstan pa rdo rje sems ma la sogs pa dang / rang gi lha'i dam tshig gi phyag rgyas kyang rang gi lhag pa'i lhar byin gyis brlabs la phyag rgya chen pos sngar bshad pa'i zla ba'i dkyil 'khor la bzhag ste/ spos la sogs pas mchod yon sbyin te/ dang po kho nar chu/ de nas phyag rgya cod pan dar dpyangs dang / rdo rje dang bdag po dang / ming gi dbang bskur la sgeg mo la sogs pas kyang yang dag par mchod de/ sngags byin la rang gi lha'i phyag rgya bzhi snga ma bzhin bstan nas slob ma re re nas bzung ste/ blugs gzar gyis de rnams kyi spyi bo nas bskor zhing phab ste/ dgang blugs bdun phul la bsang zhing byabs la lag par gdu bu gdags par bya'o// 'di ni thun mong gi 'jug pa'i cho ga'o// de nas dri la sogs pa dang / sgeg mo la sogs pas kyang dkyil 'khor pa rnams yang dag par mchod la de bzhin gshegs pa thams cad la ci nus par mchod cig ces slob ma rnams la bsgo la/ mchod pa byed du bcug nas ji ltar zhugs pa rnams yang bza' ba dang btung ba spyod pa la sogs pa thams cad dang / mgon po la phul ba rnams kyis kun du tshim par byas nas/ 'di ni sangs rgyas thams cad de// zhes bya ba la sogs pa rdo rje'i brtul zhugs byin la/ de rnams dang lhan cig mtshan mo nyal bar bsgom pa dang bzlas pa byas la/ yang su la yang smra bar mi byed cig thams cad la bsgo la bla mas yon blang bar bya'o// de nas chung ma sdug pa dang // rin chen gser ni 'bar ba dang // nor bu mu tig byu ru dang // lus kyang sbyin par bya ba yin// slob mas bla ma la gus pas// ci nas 'di ltar bya ba ste// ji ltar bla ma mgu bar bya// bla ma mgu bas dngos grub kyi// gzhan du min zhes thub pas gsungs// de nas bzhin bzangs longs la/ de bzhin gshegs pas gsungs pa ci rigs pa rdzogs par gyis la/ gang gis ring po mi thogs pa kho nar lha dang bcas pa'i 'jig rten gyi ston par 'gyur ba de ltar gyis shig ces snying la 'bab pa'i tshig brjod la slob ma gtang bar bya'o// de nas me thab kyi dbus su bcom ldan 'das dkyil 'khor chen po'i bdag po dkyil 'khor gyi 'khor lo rnam par bsams la/ rgyas pa'i cho gas mar gyi dgang blugs brgya phul la/ zhi ba'i cho gas kyang mar gyi dgang blugs brgya phul te/ yang dag par bstod la mchod pa thams cad kyis yang dag par mchod de phyogs kyi gtor ma byin la phyag byas te/ mchod yon phul la dge ba'i rtsa ba yongs su bsngos te snga ma bzhin du phyag rgya dgrol ba la sogs pa rdo rje sems dpa'i phyag rgya bcings la dkyil 'khor lan gsum bskor ba byas te/ ye shes kyi dkyil 'khor dang gsang ba'i dkyil 'khor gshegs su gsol la/ ji ltar sprul pa'i tshogs kyang rang gi lus kyi nang du chud par byas la/ a kA ro mu khaM sar+b+ba d+har+m+mA NAM Ad+ya nut+pan+da twAta ces brjod la/ de'i don la lhag par mos shing yi ge hUM dang dkyil 'khor 'phyag par bya'o// 'bad pas tshon rtsi bsdus nas ni// chu chen dag tu dor bar bya// dor nas kyang ni sa gzhi de// ba yi lci bas byug par bya// de nas oM badzra kI lota kI la ya sar+b+ba kI lAM/ bud+d+ha sad+d+h+ya na badzra d+ha ra A dz+nyA ya hUM hUM hUM zhes bya ba'i rdo rje phur pa'i sngags kyis bsam gtan las byung ba'i phur bu phyung la seng ldeng las byung ba'i phur bu zhi ba'i rig pa brgya rtsa brgyad bzlas pa'i 'o ma'am spos chus bkrus nas bu ga yang dgang bar bya'o// lag pa gnyis khu tshur bcangs/ mdzub mo gnyis zlum por byas te/ lag ngar brkyang la skam pa lta bur bya ba ni/ phur bu dbyung ba'i phyag rgya'o// de nas bdag nyid dang slob ma dang / sa'i bdag po dang / sems can thams cad la dmigs te zhi ba'i sbyin sreg bya'o// dkyil 'khor gyi ni yo byad rnams// thams cad slob dpon dbang bar bshad// slob mas cung zad bskur mi bya// gal te khyer na dam tshig nyams// slob dpon gyis kyang ci rigs par// bdag nyid 'dod pas spyad par bya// zhes bcom ldan 'das dpal sgyu 'phrul dra bas gsungs so// thams cad du yang dkyil 'khor dang / sbyin sreg la sogs pa rtsom pa na/ gang gi tshe slob dpon gyi phyi rol du 'gro na/ de'i tshe bcom ldan 'das 'phags pa gshin rje gshed sngar bshad pa'i rang gi ngo bor rang gi snying ga nas rang gi sa bon las nges par byung ba/ gdug pa'i bgegs ma lus pa 'dul ba la 'jug pa lha dang mi ma dang ba rnams dang bar mdzad pa/ dang ba rnams slar yang 'phel bar mdzad pa ste/ mdor na de ni sems can thams cad kyi mngon par mi 'dod pa zlog par mdzad cing // mngon par 'dod pa rdzogs par mdzad pa/ ma tshang ba'i nyes pa rnams sel bar mdzad pa/ khro bo mtha' yas pas kun du bskor ba hA hA zhes bzhad pas ri bo chen po dang / rgya mtsho'i dkyil 'khor 'khrugs par mdzad pas/ nam mkha'i gtos thams cad khyab par bsam par bya'o// de lta bu ni gang gi tshe slob dpon nang na gnas pa de'i tshe phyi rol na bzhugs par bsam par bya'o// bri ba'i dkyil 'khor gyi cho ga'o// snga ma bzhin du bdag po'i sbyor ba 'di nyid dang ldan pas sa yongs su gzung ba'i cho ga la sogs pa thams cad nas dbang bskur ba dang / slob ma slar btang ba dang / zhi ba'i sbyin sreg gi bar du yid kyis byas te/ yid kyis phyi'i dkyil 'khor gyi cho ga rgya cher bya'o// yang na de bzhin du bdag po'i rnal 'byor pas/ sangs rgyas kyi zhing bsreg pa sngon du 'gro ba dang / gzhal yas khang bskyed la de'i nang du zla ba dang nyi ma'i dkyil 'khor gyi gdan ci rigs par pad+ma la gnas par bsams la/ slob ma me'i dkyil 'khor la gnas pa'i mes thal bar byas la/ rang gi sngags kyi bdag nyid can du sna bug g.yas pa nas bcug ste/ rang gi sa bon gyi yi ge las bskyed pa/ sna bug cig shos nas phyung ste/ zla ba'i dkyil 'khor dbus ma la gzhag ste/ sku la sogs pas byin gyis brlabs la bdag po'i sbyor bas gnas par rang gi phyag rgya'i rig pa dang gnyis su med par gyur pa rang gi snying ga'i rdo rje lte ba la gnas pa'i yi ge hUM yongs su gyur pa dang / dkyil 'khor pa'i lha'i 'khor lo ma lus par bsams la mthar rang gi phyag rgya'i bde ba chen po'i mer yang dag par zhugs pas/ de nyid zla ba zhu ba'i gzugs kyis phyung la/ gnas ji lta ba na gnas pa'i lha ma lus pa rnams kyis yongs su bskor zhing dkyil 'khor gyi bdag po'i spyor bas gnas pa la snga ma bzhin du yi ge gsum gyis brlabs pa dang / hUM las byung ba'i lha mo bzhi bde ba chen pos byin gyis brlab pa snying po dang / yon blang ba sngon du 'gro bas sangs rgyas thams cad kyis til gyi gang bu bzhin du nam mkha'i ngos kun du bkang nas spyan la sogs pa'i lha mo rnams nang du zhugs pas bde ba chen po'i ngo bo nyid de bzhin gshegs pa thams cad kyi rang bzhin gyi bum pa phyag na bsnams pa rnams kyis spyi bo nas dbang bskur zhing // dbang bskur ba ni rdo rje che// zhes bya ba la sogs pa'i tshigs su bcad pa dang / snying po brjod cing dbang bskur te/ de'i 'od zer rnams kyis nyes pa thams cad dang bral zhing // gos la sogs pas brgyan pa'i cod pan gyi dbang bsgur ba sngon du 'gro ba'i glu rnams kyis yang dag par dga' bar byas la/ snga ma bzhin du dam tshig sbyin pa la sogs pa rdzogs par bya'o// 'di ni re zhig gzhan gyi dbang bskur bdag nyid kyang bdag po'i sbyor bas rang gi rig pa dang gnyis su med par gyur pas 'di lta bu'i dbang bskur ba nyid blang bar bya ste/ 'di yang gsang ba'i dbang bskur ba ste/ de bzhin gshegs pa thams cad kyis sngags pa dbang bskur ba thams cad kyi mchog// dngos grub dam pa thams cad kyi rgyu yin no// yid kyi dkyil 'khor gyi cho ga ni 'dir bcom ldan 'das mngon par bzhed pa kho na ste/ ji skad du de bzhin gshegs pa thams cad kyi sku dang gsung dang thugs rdo rje gsang ba 'dus par dbang bskur ba'i bcom ldan 'das slob dpon la de bzhin gshegs pa thams cad dang / byang chub sems dpa' thams cad kyis ji ltar blta bar bya ba la sogs pa ji skad gsungs pa 'di lta bu yang de bzhin gshegs pa thams cad kyi sku dang gsung dang / thugs rdo rje'i 'dus pas 'dres pa'i mtshan nyid can gyi gsang ba'i dbang bskur ba ni 'di yid kyi nyid yin te/ so so'i skye bo rnams kyis phyi'i med pa dang / de'i dbang du byas pa yin no// de bas na 'di ltar dkyil 'khor gyi le'u las til gyi gang bu ltar kun du gang ba'i rgyal ba'i bum pa'i chu dang dbang bskur bar mdzad par bsam par bya ba ni/ dkyil 'khor gyi de kho na nyid dang 'dra'o zhes ji skad du gsungs pa dang / de bzhin du dpal de kho na nyid bsdus pa las kyang rdo rje dbyings la sogs pa'i dkyil 'khor gsungs nas/ phyag rgya gcig pu'i dkyil 'khor gsungs shing // de nyid ras dang rtsig pa dang / nam mkha'i phyogs su yang bsam par bya'o zhes gsungs pas de yang dkyil 'khor chen po la sogs pa thams cad du dbang bskur ba yid kyi nyid rjes su gnang ba kho na yin no// dkyil 'khor thams cad bshad pa khyad par med pa dang / bstan pa des khyad par ci zhig yod de/ gal te phyag rgya gcig pa'i dkyil 'khor nyid yin gyi dkyil 'khor chen po la sogs pa ni ma yin no// de ci'i phyir phyag rgya gcig pa'i dkyil 'khor yid kyi yin gyi/ dkyil 'khor chen po la sogs pa ni ma yin no zhes la la zer ba de ni mi rigs so// bdag cig gi slob dpon rnams kyis kyang gal te 'dul ba'i dbang gis gzhan dag la 'di skad du gsungs kyi yang dag par ma yin te/ ji ltar dbang bskur ba 'di ni mi sems kyis rjes su 'brang ba yin pa de bzhin du cho ga gzhan dag kyang ci'i phyir mi 'dod de/ khyad par med pa yin no// yid mngon par 'dus byas pa'i phyir rtsam pa 'di dag thams cad de bri pa'i cho ga yang // ji srid yid kyi cho ga rjes su ma spyad pa de srid 'bras bu dang ldan par mi 'gyur ro// de lta bas na yid kyi cho ga 'di stobs can yin pa'i phyir mchog yin gyi/ phyi'i ni ma yin no// yid kyi dkyil 'khor gyi cho ga'o// // de ltar gnyi gas kyang 'gro ba ma lus pa'i don byas la/ de bzhin gshegs pa thams cad kyi bla na med pa'i mchod par bshad pa/ nam mkha' dri ma med pa chos thams cad kyi de bzhin nyid kyis ji ltar bde bar gnas par bya'o// 'jig rten gsum la bde phan bsgrub par brtson pa yis// bdag gis cho ga 'di bshad dge thob gang yin pa// des ni 'gro ba kun dang bdag gis 'di nyid kyi// dkyil 'khor 'khor lo mngon sum gyur pa myur thob shog // sems can thams cad la bde ba bskyed pa zhes bya ba'i dkyil 'khor kyi cho ga rdzogs so// 