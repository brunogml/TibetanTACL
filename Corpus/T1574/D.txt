@#// thugs rje chen po mkha' spyod yul can la phyag 'tshal lo// de nas/ nam mkha'i mtshan nyid dri ma med// ces 'byung ba'i sgrub thabs bshad par bya'o// ngo mtshar bsod nams brgya yi pha rol phyin// snang dang mi snang dmigs pa thams cad kyi// spyod yul las dben gcig min du ma'i tshul// bde chen nam mkha' dri med thub la 'dud// dmigs pa bye ba stong phrag mang po dang // gang zhig bdag tu lta ba mi bzad pas// blo gros 'chal ba don ma mthong ba rnams// gnas 'dir nam mkha' dri med bsgom par bya// yul dang dus dang rang bzhin gang // ji lta ji tsam ci zhig ni// de na de tshe de nyid des// de ltar de tsam de med nyid// blo gros sbyangs pa rnam kun du// chos kun dmigs pa med shes pa// de ni yang dag lha mchog mthong // shes rab pha rol phyin pa'o// hrIHgzhan ni cig shos blo can de// sprin bral gsal ba'i mkha' dbyings su// zla ba'i mdog can pad+ma'i phyag // rjes su skye dang gzheg par bya// dag pa'i nam mkha' ngo bo nyid// bskyed pa'i rim pas gzhan gyur te// rjes su gzhig pas de stong 'gyur// bla ma'i drin thob rdo rje'i blo// mthong bas grub dang gzhig pa na// med ces rnam par rtog par zad// rtog pa de yang dmigs su med// byis pas brtags te gsum spyad pa// mkhas pas de nyid gcig mi dmigs// gdod nas ma skyes bskyed pa'i rim// nam yang mi 'jig rjes su gzhig // de ltar 'khor gsum bzhi gsum gyis// dmigs bral grub par mi 'gyur na// de tshe med dang yod pa dang // byung ba zhig pa'ang gang zhig yin// rnal 'byor zab mo nam mkha' yi// spyod yul nam mkha'i spyor ba yis// dmigs pas phung bar gyur rnams la// dmigs med ston pa ngo mtshar yin// nam mkha' dri med kyi sgrub thabs rdzogs so// 