rgya gar skad du// sa mAd+hi sam+b+har pa ri brta/ bod skad du/ ting nge 'dzin tshogs kyi le'u/ 'jig rten mgon po la phyag 'tshal lo// dang po'i snying rje'i stobs las byung // rdzogs pa'i byang chub sems brtan bya// srid pa'i longs spyod bde ma chags// yongs su 'dzin pa rgyab kyis phyogs// dad sogs nor ni phun sum tshogs// bla ma sangs rgyas dang mnyam gus// des bstan dam tshig spyod pa ni// yongs su bskyed la rab tu brtson// bum pa gsang ba'i dbang bskur ba// bla ma'i drin gyis yongs su thob// lus ngag sems ni rnam dag pa'i// sgrub pa po de dngos grub snod// ting 'dzin yan lag las byung ba'i// tshogs ni yongs su rdzogs pa las// myur du dngos grub thob 'gyur ba// de ltar gsang sngags tshul gnas yin// ting 'dzin yan lag nyams gyur cing // de yi mi mthun phyogs gnas na// skye ba bye ba stong gis kyang // ting 'dzin rab tu grub mi 'gyur// ting nge 'dzin ni rab grub phyir// gsang sngags spyod gnas rnal 'byor pas// de las gzhan pa'i sems spangs te// g.yeng med brtson pas 'bad par bya// ting nge 'dzin gyi yan lag dang // mi mthun phyogs gang nges bya'i phyir// ting 'dzin yan lag mi mthun phyogs// de ni mdor bsdus nas bshad bya// tshul khrims phun sum tshogs pa dang // longs spyod rnams la ltos med nyid// bzod ldan dam bca' brtan pa dang // skye bo 'du 'dzi rnam par spang // lus dang ngag yid las rnams la// shes bzhin dang ni ldan pa dang // sangs rgyas skur 'dogs dran pa yi// lus kyi rjes dran yang dag ldan// dus gang du ni bya ba yi// rjes dran de la brtan pa dang // sgrib pa lnga ni spang ba dang // zas kyi tshod rig spyod lam ran// 'jig rten chos ni thams cad la// rtag tu sems ni btang snyoms dang // yo byad bsnyungs 'di yan lag ste// go bzlog pa ni mi mthun phyogs// ting 'dzin tshogs kyi le'u bkod pa'i bsod nams des// 'gro bas ting 'dzin rdo rje lta bu thob par shog // ring nge 'dzin gyi tshogs kyi le'u slob dpon mkhas pa chen po dpal mar me mdzad ye shes kyi zhal snga nas mdzad pa rdzogs so// rgya gar gyi mkhan po de nyid dang / zhu chen gyi lo tsA ba dge slong shAkya blo gros kyis bsgyur cing zhus te gtan la phab pa'o// 