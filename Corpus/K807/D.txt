@#// dkon mchog gsum la phyag 'tshal lo// 'jig rten 'di'am gang dag 'das pa dang // mtho ris dag na rin chen mchog yod pa// de bzhin gshegs pa lha yi lhar gyur pa// mi yi mchog dang 'dir ni mtshungs pa med// de bas 'di ni rin chen mchog tu gsungs// bden pa de yis 'dir ni dge bar shog // zad pa chags bral bdud rtsi 'dus ma byas// shes pas shAkya thub des rab tu phye// bdud rtsi zhi ba 'dus byas ma yin pa// chos de dang ni mtshungs pa gang yang med// de bas 'di ni rin chen mchog tu gsungs// bden pa de yis 'dir ni dge bar shog // mchog tu gang 'dod tshul bzhin rab bstan pa// ston pa'i rnal 'byor bla med rtag sgrub pa// rdo rje lta bu'i mig gnyis lam mthong ba// ting 'dzin de dang mnyam pa yod ma yin// de bas 'di ni rin chen mchog tu gsungs// bden pa de yis 'dir ni dge bar shog // gang zag chen po brgyad po rab bsngags shing // gang zag zung bzhir brjod pa de dag ni// drang srong chen po gang zag mtshungs med pa// bde bar gshegs pas sbyin pa'i gnas zhes gsungs// de la byin na 'bras bu cher 'gyur te// zhing rab gshin la sa bon btab pa bzhin// 'di ni dge 'dun rin chen mchog tu gsungs// bden pa de yis 'dir ni dge bar shog // gang dag brtan pa'i yid kyis rab brtson zhing // gau tam yi bstan la 'jug byed pa// de dag thob nas bdud rtsi 'jug thob ste// mun pa bsal nas mya ngan 'das thob pa// de bas dge 'dun rin chen mchog tu gsungs// bden pa de yis 'dir ni dge bar shog // lta ba 'di la sbyar ma thag tu ni// 'jig tshogs lta dang tshul khrims brtul zhugs dang // the tshom dang ni nyon mongs gsum po dag // cig char spangs te 'phags pa'i bden mthong ba// des na dge 'dun rin chen mchog tu gsungs// bden pa de yis 'dir ni dge bar shog // lus sam ngag gam 'on te yid kyis kyang // sdig pa rnam gsum nam yang mi byed cing // glo bur byas na'ang 'chab par mi byed la// de ltar de dag lta bas 'dzin mi byed// de bas dge 'dun rin chen mchog tu gsungs// bden pa de yis 'dir ni dge bar shog // ci ltar dbang po'i sdong po sar btsugs pa// phyogs bzhi'i rlung rnams kyis ni mi g.yo ltar// 'phags pa'i lam gyi dam pa mthong ba yi// gang zag 'phags pa'i dge 'dun de bzhin no// des na dge 'dun rin chen mchog tu gsungs// bden pa de yis 'dir ni dge bar shog // shes rab zab mos shin tu bstan pa yi// 'phags pa'i bden pa su dag rnam sgom zhing // lus kyang sbyin par yid la byas pa ni// de dag 'jigs pa brgyad dang phrad mi 'gyur// des na dge 'dun rin chen mchog tu gsungs// bden pa de yis 'dir ni dge bar shog // ci ltar me ni rlung gis ra ba gtor ba// lag tu blangs te bgrang du med pa nyid// de ltar kun du sbyor bar ba btang ba// sangs rgyas sras rnams bstan du med par 'gro// des ni dge 'dun rin chen mchog tu gsungs// bden pa de yis 'dir ni dge bar shog // sems can gang dag 'gro dang mi 'gro ba// de dag thams cad 'dir ni bder gyur cig // ston mchog lha dang mis ni mchod 'os pa// sangs rgyas phyag 'tshal deng 'dir dge bar shog // sems can gang dag 'gro dang mi 'gro ba// de dag thams cad 'dir ni bder gyur cig // zhi ba chags bral lha mis mchod 'os pa// chos la phyag 'tshal deng 'dir dge bar shog // sems can gang dag 'gro dang mi 'gro ba// de dag thams cad 'dir ni bder gyur cig // tshogs kyi dam pa lha mis mchod 'os pa// dge 'dun phyag 'tshal deng 'dir dge bar shog // sems can gang dag 'gro dang mi 'gro ba// de dag thams cad deng 'dir bder gyur cig // 'byung po gang dag 'dir ni lhags gyur te// sa 'am 'on te bar snang 'khod pa dag // skye dgu rnams la rtag tu byams byed shog // nyin dang mtshan du chos kyang spyod par shog // 'di na rgyal ba dgra rgyal bden gang gis// shin tu bden pa gsung zhing med pa// bden pa de yis 'dir ni dge bar shog // de kun 'jigs pa che las thar gyur cig // sangs rgyas kun gyi gzi brjid dang // rang rgyal dag gi gzi brjid dang // dgra bcom dag gi mthu dag dang // gsang sngags 'dzin pa thams cad dang // sha ri'i bu yi shes rab dang // maud gal bu yi rdzu 'phrul dang // ma 'gags pa yi mig dang ni// 'od srung sbyangs pa'i yon tan dang // kauN+Di n+ya'i sngar thob dang // kun dga' bo yi thos pa dang // tshangs pa yi ni byams pa dang // brgya byin gyi ni dbang rnams dang // 'jig rten skyong ba'i yul rnams dang // dbang phyug chen po'i stobs dag dang // sde dpon rnams kyi mthu dag dang // 'phrog ma'i gzi brjid rdzu 'phrul dang // de dag rnams kyi mthu dang gzis// bdag gi dug ni dug med shog // stong chen mo rab tu 'joms pa las gsungs pa'i smon lam rdzogs // 