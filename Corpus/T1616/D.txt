@#// 'phags pa spyan ras gzigs la phyag 'tshal lo// zla ba dung dang kun+da gangs ri ltar 'tsher ba// gzhon nu rab mdzes rin chen phreng bas rnam brgyan cing // mchog sbyin pad+mo 'od dpag med kyi g.yas g.yon phyag // spyi gtsug legs spras 'jig rten gsum mgon la phyag 'tshal// rang lus dkyil 'khor pho brang 'dab stong gsal ba'i dbus// zla rgyas mdog lta'i sems nyid ngo bo ye shes hrIHyig 'od 'bar gyis// thig le rnam dag bde chen rang bzhin rlung sems bcud gang yin pa de// legs bsdus nas ni blo ldan dpa' rnams gnyug ma mchog la brtan gnas bya// de yi snying po las spros pa'i// 'od zer lcags kyu rnon po yis// rgyal ba'i pho brang po ta la'i// dbus nyid nas ni 'phags pa bskyod// shin tu dkar gsal ston gyi zla ba bye ba brgya yi 'od 'khrigs pa// bdag gi blo gros pad+mo rgyas pa'i kha dbye'i phyir ni bde gshegs 'bum gyi 'khor dang bcas// skad cig yud la rta bdun lam gang mgon po nyid mchod sprin rum 'khrigs pa'i dpung bkod pa// shes rab snang bas gsal bar bltas la mchod sprin rgya mtshos rab tu mchod// lha yi dbang phyug pad+mo'i rigs// pad+ma stong ldan sdong bu 'dzin// phyogs bcu nas 'ongs phyogs bcu'i char// bzhugs bltas de dag mgon mchod bsam// tshangs dbyangs sna tshogs sku gsung thugs bstod mnyam med ngag gi skyon bral bas// yon tan kun brjod 'dod pa drag pos shin tu gsol btab gus byas la// dzaHhUM baM hoHsa bde gshegs sa bon zla 'od 'bar ba la bstim bya// thim gyur rjes thogs thang cig de nyid bcu drug phyed phyed thig ler gyur// de yang yud kyis de bzhin du// spyan ras gzigs dbang gzhon nur gyur// de bzhin de yi thugs kar yang // rgyal ba'i snying po hrIHbsam mo// de las zer bskyod dad pa'i zhags sra rdo rje'i thig gu bzhus pa yis// thub dbang thugs stabs skad cig de la thugs rje che mnga' thugs bskul gyur// dus gsum gshegs pa'i 'dren pas byin rlabs phun tshogs 'od zer dmar mdzes zhing // gyen du 'greng ltas smin mtshams mdzod spu'i sgo nas thogs med tal phyin phyung // zla zer 'di ni nyi ma yi// zer yin de yi lces reg pas// snying gi 'dab stong kha dbye zhing // phye ba'i dbus ni bskyab pa'i sku// 'od dpung rgya mtsho gang ba 'dis// zhag bcu phrag gsum nyid na de// blo ldan yid kyi mun sel zhing // dri ma ma lus rnam par 'khrud// rjes la drang srong nyid kyi sku// sdud byed rlung gi shugs can gyis// 'dab stong bdud rtsi'i bum 'thung ba// ting nge 'dzin yin 'khrul 'khor mchog // khar+sa pA Na pad+me kha 'byed kyi man ngag rdzogs so// 