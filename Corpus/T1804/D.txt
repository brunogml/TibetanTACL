@##// dpal rdo rje rnam par 'joms pa la phyag 'tshal lo// gdon thams cad las thar bar 'dod pa'i sgrub pa pos gdon gang gis zin pa'i mtshan ma rnams shes par bya ste/ lha'i gdon gyis 'gro ba mi rigs bzhi ka la 'jug ste/ lhag par gtsang sbra bya ba'am tshul khrims dang ldan pa'i mi la 'jug ste/ snying mi dga' zhing zas mi len smra snying mi 'dod gnyid mi phebs phyi sa che chung 'gag par byed/ dri zhim/ gdong pad+ma ltar gyur pa ni lha'i gdon gyis zin pa'o// de las thar bar 'dod pa me tog phreng ba dkar po la sogs pa dang / gtor ma dkar po byin te/ lam gyi bzhi mdo 'am lha'i gnas su sbyin no// de nas shing ka ra bI ra'i me tog dang rtsa ba dang 'bras bu dang / shun lpags dang bcas pa dang / shu dag dkar po yungs kar rnams zhib par btags te/ me chung bas mar phul bzhi'i nang du btsos la de la dmigs nas/ bsku ba dang snar blugs pa dang / ltor gtang ba ste snying po rgyas bsdus gang mos pa bzlas la khrus byas te nad pa la blud na lha'i gdon las thar bar nges so// slob dpon ye shes rdo rjes mdzad pa rdzogs so// 