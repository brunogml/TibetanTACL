@##// rgya gar skad du/ do ha ti nA ma ta t+t+wa u pa de sha/ bod skad du/ do ha ti zhes bya ba de kho na nyid kyi man ngag // dpal he ru ka la phyag 'tshal lo// theg pa gsum ni gnas pa zhes bshad de// bye brag smra ba gnyis su shes par bya// nyan thos dman dang 'bring po nub phyogs pa// mchog dang rang rgyal dag ni kha che ba'o// phung po lnga ni kun gyi grub mtha' yin// gang zag brjod med nub phyogs pa gnyis 'dod// thams cad ji srid 'tsho bar gsum skyabs 'gro// bdag nyid dul ba'i snying rje lhag par 'byung // theg pa dman pa mi gtsang bam pa de// lus gtsang blo de dri mar shes par bya// 'byung dang 'jug pa 'bring po'i sgom pa ste// de yi dri ma bum par mnyam sbyor yin// rab kyi sgom pa bden pa bzhi po ste// yan lag rgyas lam gang zag stong pa nyid// sdug bsngal 'khor ba kun 'byung chags pa ste// 'gog pa mya ngan 'das pa zag med lam// rtag pa bzhi pa la dmigs dri ma med// rang gi bsam mi khyab sgom rang sangs rgyas// mnyam gzhag 'di ni dri ma gnyis shes te// myos dang sems med pa ru shes par bya// phra ba 'dus pa mdo sde pa yi lugs// bsam mi khyab sgom dri ma sngon dang 'dra// 'di yi lta ba pha rol phyin drug nyid// snying rje'i stobs kyis yongs su bsngo ba'o// 'gro ba sems tsam yin te rdul phran med// rnal 'byor spyod pa rmi lam lta bu ste// sngon po ser po la sogs sna tshogs snang // gang zhig 'dod pa thams cad rang bzhin te// thams cad rang gis rig pa'i bsam gtan no// rtag par lta ba sgom pa'i dri mar shes// gzhan yang srid pa'i bag chags 'dod pa'o// rnam pa thams cad mi mthun phyogs su gnas// gnyis su med mnyam bsam yas rnam par dag // snying rje'i rang bzhin rnam med rdzogs sangs rgyas// gzugs kyi sa gnyis rtsa ba las 'phros te// bsam gtan lta ba'i dri ma sngon rang bzhin// mtha' bzhi spangs nas rang gi rig pa tsam// chu zla sgyu ma rmi lam lta bu nyid// lta ba 'di yi bsam gtan de gsungs pa'o// rang rig spangs pa'i chad pa dri ma yin// 'gro ba gzhan nas gzhan du gzhan thob 'gyur// rnam pa thams cad rang bzhin dag pa ste// 'di ni dpe med rab tu mi gnas pa'o// bsam gtan lta ba'i dri ma mtha' dag rig // rnam pa de phyir pha rol phyin theg pa'o// bde ba'i rang bzhin nyams myong gsang sngags che// rdo rje dang ni mtsho skyes sbyor ba'i sems// mchog tu chags pa'i nyi zla yang dag sbyor// snying rje'i thabs kyi stobs kyis 'gro ba kun// gdod ma'i bde ba der ni de bzhin nyid// gang du ro mnyam byang chub sems rang bzhin// de ni lhan cig skyes pa'i bde ba'o// de tshe gnyis ni sngon du der lhung ba// gzhan yang stong dang snying rje der mnyam gyur// 'gro kun lhan cig skyes pa'i rnam pa ru// bla ma mchog gis bka' stsal ji ltar rtogs/ do ha ti zhes bya ba de kho na nyid kyi man ngag rdzogs so// // a ba d+hU tI pas mdzad pa// rje btsun d+hi ri shrI dz+nyA nas bsgyur ba'o// 