@##// rgya gar skad du/ shrI dwi b+hu dza saM ba ra sA d+ha naM/ bod skad du/ dpal bde mchog phyag gnyis pa'i lhan cig skyes pa'i sgrub thabs/ dpal bde mchog lhan cig skyes pa la phyag 'tshal lo// bdag gi dge bas khams gsum srid mtha'i sdug bsngal ma lus pa// bsal nas bde ba mtha' dag la ni dgod par bya ba'i phyir// sangs rgyas thob par bgyi'o zhes kyang smon pa bskyed nas su// gzhan dag 'jug pa'i rang bzhin yang ni yongs su spel bar bya// rnal 'byor rnam gsum shes bya ste// byin gyis brlab dang rab brtag dang // bsam gyis mi khyab gzugs rdzogs pa'i// rnal 'byor sangs rgyas rnams kyis bsngags// gang yang skad cig sbyor ba yis// rang nyid rdo rje mkha' 'gror 'gyur// rdzus te skyes pa'i sems can bzhin// sa bon med par bsgom bya ste// dpral bar gnas pa'i thong phreng can// zla ba phyed pa spyi bor 'chang // phyag rgya drug dang mgo phreng can// spyan gsum sna tshogs rdo rje can// g.yas brkyang gom stabs bkod pa yis// sna tshogs chu skyes nyi ma la// gnas pa'i 'jigs byed dus mtshan bcas// mnan cing stag gi pags pa 'chang // nag po mi bskyod cod pan can// rdo rje dril bu ral par ldan// dpa' bo rdo rje phag mo ni// rdo rje thod pa khrag bkang bsnams// dmar po ska rags dum bus mtshan// spyan gsum mgo bo'i phreng ba can// phyag rgya lnga ma skra grol ma// phyogs gos sangs rgyas dbu brgyan ma// de ltar skad cig gis rdzogs par// bdag gis lus ni bsgom par bya// ye shes lnga yi rang bzhin gsal// sangs rgyas 'od zer rnam par 'phro// sems kyi spyod yul gcig tu ni// de dag kho na yun ring bsam// sems can gnas der bzhag nas su// de nas sangs rgyas dga' ba brtsam// chos dbyings rgyal mtshan kun chags las// dman min 'dzag pa phun tshogs rnams// yang dag rig pa dga' ba'i tshogs// 'dzag pa can ma 'char ba gang // de ni rgya chen yid byed pa// 'phro ba 'dus byas rgyun rnams la// rtag tu bsgom zhing 'di bzhin du// 'od gsal rjes su dran par bya// sna tshogs mtsho skyes nyi ma dang ni 'jigs byed dus mtshan mo// mdzes ma bdag po nam mkha'i nor bu de bzhin gshegs lnga yi// lus dang yan lag mchog dang 'od dkar thig le nA da ste// 'di rnams sgrib pa med pa'i gnas su rim gyis gzhug par bya// ji ltar dbugs rlung me long la// kun nas yal bar 'gyur ba ni// de bzhin rnal 'byor yang dag mthar// yang dang yang du gzhug par bya// thams cad khyab pa snang ba med// snying rje ro gcig yid kyis ni// bdag po yin bzhin stong pa nyid// skad cig kho nar 'khyud par 'gyur// rnam bcas rnam pa med pa'i bcom ldan 'das ma shes rab de yis 'khyud pa po// skye 'jig spangs pa mi 'gyur bde ba dgod pa la sogs bde ba spangs pa po// sangs rgyas rnams ni skyed byed sku gsum ldan pa khams gsum yang dag rig pa po// thams cad mkhyen pa mchog gi dang po'i sangs rgyas bcom ldan de nyid la phyag 'tshal// mi 'gyur bde ba ye shes dus// thabs dang thugs rje'i bdag nyid de// shes bya'i rnam par 'gro 'khor lo// shes rab stong nyid bdag nyid do// kaM de bde ba rgyu med blo// snying rje ye shes mi 'gyur ba// stong nyid pra ti se na bzhin// dngos po thams cad mthong ba'o// kun nas phyag dang zhabs ldan pa// kun nas spyan dang dbu dang zhal// kun nas dran ldan 'jig rten du// thams cad kun du g.yogs nas bzhugs// 'di ni ngo bo nyid kyi sku// stong nyid snying rje gnyis med pa// ma ning zhes byar grags pa ste// 'ga' zhig tu ni zung 'jug ces// sgrib pa med pa'i chos kyi ni// phung po la sogs 'di na gnas// rten dang brten pa'i mtshan nyid 'di// thams cad dkyil 'khor nyid yin no// dpal bde mchog phyag gnyis pa lhan cig skyes pa'i sgrub thabs/ dngos grub brnyes pa'i paN+Di ta chen po dpal rdo rje dril bu pa'i zhal snga nas mdzad pa rdzogs so// // rgya gar gyi mkhan po lnga rig paN chen grub pa brnyes pa rje btsun rat+na rak+Shi ta'i zhal snga nas dang / chag lo tsA ba shAkya'i dge slong chos rje dpal gyis bsgyur cing zhus te gtan la phab pa'o// 