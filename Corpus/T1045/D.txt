@##// rgya gar skad du/ A r+ya nI lAM ba ra d+ha ra nA ma tan+t+ra TI kA/ bod skad du/ 'phags pa gos sngon po can zhes bya ba'i rgyud kyi rgya cher bshad pa/ 'phags pa 'jam dpal gzhon nur gyur pa la phyag 'tshal lo// 'gro ba gang gis mi shes rab rib sel cing bde ba dag la legs 'god pa// mgon po sgrib pa kun spangs yon tan ma lus kun gyi bdag nyid 'khor lo dpa' bo sde dpon che// nyes dang nyes bral kun spangs bde ba bla med dag dang rab bcas kun du sna tshogs don grub pa// rgyal ba gsang chen rdo rje can dang bdag por bcas la kun nas dang bas phyag 'tshal te// gang zhig gsal bar ma bshad 'gro ba thams cad mun 'drar 'thoms 'gyur zhing // shes rab mig dmar phye phyir gang gis gang bshad pa// de dag dman par gyur cing gsal bar ma byas pa// grong khyer ser skya la sogs gnas pa'i bdag po legs mnyes de yi stobs kyis 'ongs// ci nus gang gnas dpung bcas shes rab legs bsdams gang thob de dag dgrol bar bya// 'di skad bdag gis thos zhes bya ba la sogs pa'i tshig 'di dag gis ni rgyud 'di brjod par bya ba dang / dgos pa dang 'brel pa dang / dgos pa'i yang dgos pa bstan te/ 'di ltar brjod par bya ba med pa'i tshig la ni/ nam yang rtog pa sngon du gtong ba rnams 'jug par mi 'gyur te/ smyon pa'i tshig lta bu yin la/ nyan pa po slob pa dag kyang de lta bu'i tshig la zhugs nas ldog par 'gyur ba nyid do// brjod par bya ba yang tha snyad tsam du med pa ma yin gyi/ dngos po la med pa nyid do// gal te brjod par bya ba bstan kyang dgos pa ma bstan na yang de bzhin te/ byes pa'i tshig gam gang du gzhan gyi tshig bzhin du dgos pa med do zhes bstan par 'gyur ba nyid do// brjod dgos pa'ang gzhan gyi bsgrub pa yin gyi/ de la gzhan du ni ma yin no// 'brel pa med pa'i tshig la de bzhin te/ dper na rta brjod pa'i sgras glang po la sogs pa lta bu yin la/ de lta na yang de bzhin du 'gyur ba nyid do// gal te dgos pa'i dgos pa ma bstan na yang de bzhin te/ 'di ltar gang zhig gi 'bras bu med pa'i rtogs pa 'dis ci zhig bya/ dper na bud med bud med la 'brel pa'i yan lag rten pa lta bu dang ma ni nga gi gzugs la 'dod chags can rtog pa lta bu ste/ bdag kyang ci nas yi 'chad par 'gyur ro zhes yongs su brtags nas 'jug par mi 'gyur ba lta bu'o// de bas na 'jug pa'i yan lag gi gtso bo yin pa'i phyir/ thog ma nyid du ni dgos pa'i dgos pa brjod par bya'o// de gang las 'byung ba shes par bya ba'i phyir/ de nas dgos pa dang 'brel pa brjod par bya'o// de ltar gzhan du yang brjod par bya ba la sogs pa tshol bar nus pa la ni thog mar brjod par bya ba bstan to// de nas dgos pa la sogs pa bsnyad par bya'o// de las 'di brjod par bya ba gang zhig ce na/ 'di ltar lam dang 'bras bu dang spang bya ste/ 'di ltar lam la brten nas 'bras bu thob pa des na de dang 'gal ba'i chos spong bar 'gyur ro// gal te de lta yin du zad mod/ de nyid bstan pa ci'i phyir zhe na/ de'i phyir sgra'i tshig la ma brten par nam yang rtogs pa mi 'byung ngo // gal te byung na ni thams cad gzhung gi tshig la sogs pa la mi ltos par der 'gyur ba zhig na de ni med do// gal te yod na rkyen gzhan la ltos te skye ba'am rkyen gzhan dang bral bas skye ba rtogs grang na dang po ltar na yang thams cad la thams cad skye ba'am/ rgyu thams cad du rgyu la rang bzhin bye brag tu 'gyur ba med pas med par thal bar 'gyur ro// phyi ma ltar na 'ba' zhig pa rnams la ni nus pa med pa'i phyir ro// gal te de lta na yang 'gyur ro zhe na/ ni/ 'bras bu yan lag ma tshang ba med pa'i phyir dus thams cad 'byung ba zhig na de ni med do// de bas na gzhung gi tshogs med na brjod par bya ba rtogs pa mi 'byung ngo // de bzhin du rtogs pa dgongs pa yin pa dang / gzhung thams cad yin pa la sogs par rtogs pa'i dgongs par yang mi 'byung ngo // de bas na shugs kyis gzhung gi tshogs 'di dag thabs yin la/ dgos pa thabs las byung ba nyid kyis 'brel pa'ang bsnyad pa yin no// de bas na gzhung gis bstan pa blang ba dang dor ba la sogs pa ni dgos pa yin no// de la cir 'gyur zhe na/ rang dang gzhan gyi don phun sum tshogs par 'gyur te/ bsgom pa'i rim gyis thog ma nyid du tshogs kyi lam la gnas par byed do// de nas zab pa dang mi zab pa'i bye brag gi rim gyis drod thob par 'gyur ba la sogs pa sbyor ba'i rim gyis thob par 'gyur ro// de nas chos thams cad kyi de kho na nyid mngon sum du gyur pas mthong ba'i lam la sogs pa thob nas/ nyon mongs pa'i sgrib pa dang / shes bya'i sgrib pa la sogs pa sa bon dang bcas pa bton pa ni rang gi don phun sum tshogs par gyur pa'o// bskyed pa la sogs pa las su rung nas sems can rnams kyi snod dang snod ma yin pa legs par brtags te/ mtho ris kyi lam ni dge ba dang bsam gtan dang snyoms par 'jug pa la sogs pa dang / nyan thos dang / rang rgyal dang / byang chub sems dpa' dang / bla na med pa'i sangs rgyas kyi lam la dgod pa ni gzhan gyi don phun sum tshogs pa ste/ ji skad du/ de bzhin gshegs pa thams cad kyi// gsang ba la ni gsang gnas pa'i// mthong dang goms pa'i rim pa yis// sangs rgyas sar ni 'gro bar byed// sems can rnams kyi don gyi phyir// sna tshogs sku gsung thugs rnams kyis// byang chub sems ni bskyed byas na// so so'i 'bras bu thob par byed// ces 'byung ba dang / gzhan yang theg pa chen po'i rigs kyi gang zag gis// dang po byang chub sems bskyed de// bsam gtan bsgoms pa'i rim pa yis// sangs rgyas sar ni 'gro bar byed// ces bya ba la sogs pa lta bu'o// de ltar dgos pa'i dgos pa mthar thug pa brjod nas/ gang dag dad pa'i rjes su 'brang ba dag kyang srid pa legs par bzung nas 'jug par 'gyur la/ chos kyis rjes su 'brang ba dag kyang de lta bu la gnod pa dang bral bas 'jug par 'gyur ro// de ltar dgos pa brjod nas/ da ni yan lag bshad par bya ste/ de la 'di skad bdag gis zhes bya ba la sogs pa la/ 'di skad bdag gis zhes bya ba 'dis ni sdud pa po'i tshig tu brjod de/ 'di kho na skad bshad pa bdag gis thos zhes par ston te/ 'di'i dus ni 'di kho na ltar thos zhes so// gal te gzhan du mi 'khrul bar 'gyur ro/ zhes bya ba la sogs pa spangs pa yin no// yang 'di skad du bdag kho nas thos zhes par yang ston to// gang gis 'di ltar gzhan gyis ni ma yin no zhes ston to// dus gcig kho na'i tshe thos zhes pas kyang gzhan spong ba nyid du 'gyur ro zhes bya bas te/ 'dis chos gzhan dang ldan pa dang / dus gzhan dang ldan pa rnams gcod pa'o// gal te de lta na ni 'khor phun sum tshogs pa dang / sdud pa thos pa mang ba dang / chos kyi 'khor lo rgyun mi 'chad pa la sogs pa spangs pa nyid do zhen ma yin te/ gcig gis gcig gsal ba nyid kyi yang phyir ro// 'khor phun sum tshogs pa yang ma yin te/ 'di dang lhan cig tu zhes pa'o// gal te de ltar na 'gal ba nyid do zhe na ma yin te sdud pa por gyur ba bdag kho na zhes pa'i don te/ 'di ltar bcom ldan 'das kyis khams gsum rnam par rgyal ba la gzigs te 'dzum pa mdzad nas/ khams gsum rnam par rgyal ba khyod spobs par gyis shig ces gsungs pa dang / de nas khro bo khams gsum rnam par rgyal ba stan las langs te/ bcom ldan 'das la 'di skad ces gsol to zhes 'byung ba'i phyir ro// 'di kho na skad bshad pas kyang // chos gzhan spangs pa ma yin te de'i dus so// gal te de lta na sdud pa po thos pa chung ba yang ma yin te gzhan gyi tshe gzhan thos so// chos kyi 'khor lo rgyun ma chad pa dang 'gal ba yin te/ dus gzhan du gzhan la rgyun mi 'chad pa'i phyir dang / 'di kho na zhes nges par gzung bar mi nus te/ rgyun du yang dang yang du 'byung ba ma yin pas rnyed par dka' ba nyid do// de bas na bdag kho nas thos zhes pa ni blo rno ba dang / thos pa che ba dang / rgyud rnyed par dka' ba ston te/ thos zhes pa'i sgras skad cig gcig tsam gyis thos zhes pa ni blo rno ba bstan to/ gzhan du ni skad cig tsam gyis 'dzin par ga la nus/ thos pa che ba yang 'di'i tshe 'di thos gzhan du gzhan thos zhes pas bstan te/ des ni khyab pa nyid kyang bstan to// gzhan du ma thos zhes pa ni rgyud rnyed par dka' ba bstan te/ thams cad kyis gzhan gyi gnas su thos pa dang rnyed par ga la nus/ de bas bdag kho na zhes pa 'gal ba med pa nyid do// gal te skad cig tsam gyis thos na ni de'i rim pa dang 'gal ba nyid do zhe na/ ma yin te/ byin gyi rlabs kyis ma 'gags pa'i rmi lam bzhin no// gzhan gyi tshe gzhan thos zhes pa yang de nyid de yin pa'am/ de yang yin pa nyid do zhe na/ de la cir 'gyur/ gal te 'di nyid yin no zhe na/ mngon sum du gang la yang gzhan du de ma grub pa nyid do// gal te de yang de yin no zhe na/ thams cad thams cad du 'gyur ba shin tu gcig pa nyid do zhe na ni/ de ni nyes pa med pa ste/ 'di ltar khams gsum rnam par rgyal ba nyid de de'i dus na ni der snang ste bsam gyis mi khyab pa'i mthu dang so so'i rkyen gyis der snang ba nyid de zla ba dang chu bzhin no// de bas na don du ni khams gsum rnam par rgyal ba yang phyag na rdo rje nyid do// gzhan du na de ltar ston par ga la nus/ gal te de ltar na bcom ldan 'das kyis bka' stsal pa zhes ci'i phyir ma brjod ce na/ de skad smras pa la yon tan lhag pa ci yod// bcom ldan 'das kyi bka' nyid du bstan pa nyid do// gal te de ltar na/ bcom ldan 'das kyis bstan pa bdag gis thos zhes bya bar yang 'gyur ro// bcom ldan 'das kyis 'di skad ces bka' stsal pa zhes bya bas sdud pa po bdag nyid kyis mngon sum du thos par gsal te/ ci nas kyang gcig tu brgyud pas smon pas bar gcod pa dang / sman pas lung bstan pa la sogs pa dang / ji skad bshad pas sdog par 'gyur ba nyid do// gal te bcom ldan 'das kyis bka' stsal pa/ bdag gis dus gcig na thos zhes pas ji skad smos pa'i nyes pa med do// sman pa rnams kyis bde bar rtogs so// de lta na ni 'di dang lhan cig tu zhes pa dang / 'dir zhes pa la sogs pa yang smos par 'gyur ro// de la der 'gyur la shugs kyis rtogs so zhes bya bar yang mi nus te mtshungs pa'i phyir/ gal te de ltar na gzhung mang por 'gyur ba'i nyes pa dang ldan par 'gyur ro// gal te mi rtog pa nyid de la der 'gyur ro zhes bya ba yang gang gi phyir/ dngos su thos zhes pa ltar na des gsungs pa/ dngos su thos te ma gsungs pa la ni nam yang thos pa med do zhes 'jig rten na gsal bar bshad zin to// gal te ma gsungs kyang byin gyis brlabs pa las thos pa zhes bya ba 'byung bas/ de gsungs pa'i phyir ro zhe na/ byin gyis brlabs dang smon lam gyi mthus zhes bya ba las rtogs par gsungs so// zhes bya ba'i nges pa ci zhig yod// gal te mdo las gnod pa dang // gzhan sgrub pa ni cung zad med de/ 'di ni bsam par bya'o// gal te de ltar na bka' ma yin te dus phyis 'byung ba'i phyir ro zhe na/ ma yin te/ 'phags pa yongs su mya ngan las 'das pa las 'khor nye ba rnams kyis dris pa dang / mdo sde rnams la 'di skad bdag gis thos pa'i dus gcig na/ bcom ldan 'das che ge mo zhes bya ba la sogs pa nas/ 'khor de dag thams cad yi rang ste/ bcom ldan 'das kyis gsungs pa la mngon par bstod do zhes bya ba'i bar gyis yang dag par byos shig par lung phog go// de nas bcom ldan 'das kyis lung dang mthun par yang dag par sdud par byed pas de skad du bstan pa nyid do// de ltar na mngon par yang sde snod gsum sdud pa'i dus su kun dga' bo'i gdong mchi ma dang bcas pas 'di skad bdag gis zhes bya ba la sogs pa gsungs pa las/ gsung gis ma nor bar bstan pa bzhin no// de bas na rgyud thams cad kyi don ma lus par bstan pa'i phyir/ 'di skad bdag gis zhes bya ba la sogs pa gsungs te/ tshig 'di'i don dang bcas pa/ yon tan dang bcas pa/ byin rlabs chen po la sogs pa dang rab tu bcas pa'o// gal te 'di ltar na 'di zhes pa'am/ 'di dag ces pa'am// 'di rnams zhes pas kyang de kho na'i don thams cad ston par nus pas/ 'di kho na zhes pa nges par gsung bar mi bya'o zhe na/ ma yin te/ gang gi phyir thabs dang shes rab zab mo ston pa'i brdar 'gyur ba'i phyir te/ dza ri khaM zhes pa bzhin no// de ltar na bdag gis zhes bya ba la sogs pa dang 'brel pa nyid du zhe na/ 'dod pa nyid do// gal te de ltar na sdud pa po med par 'gyur ro zhe na/ 'dod pa nyid do// 'dir sems can 'dul ba'i dbang ma gtogs par ston pa zhes bya ba dang / sdud pa po zhes bya ba la sogs pa tha dad du bya ba cung zad kyang med do// de ltar yang gsungs pa/ de bzhin gshegs pa thams cad kyi// gsang ba'i yi ge'i don rnams kun// rdzogs sangs rgyas kyis bstan du gsol// bde bar gshegs pas bstan du gsol// de skad ces gsol rab gsan nas// legs zhes lan gsum gsungs mdzad nas// rgyal ba'i sras la don 'di gsungs// de bzhin gshegs pa thams cad kyi// gsang ba'i yi ge de rnams kun// ngas ni khyod la bshad par bya// khyod ni rtse gcig yid kyis nyon// e ni nam mkha'i khams yin te// 'byung ba sdud pa yongs dag pa'i// 'bras bu bde gshegs kun gyi bdag // gtso bo rdo rje gos sngon can// ba ni 'byung ba kun sdud chu// dkyil 'khor dag byang chu yi khams// yongs su dag pa lha yi sku// rin chen gos sngon zhes su bshad// la ni gcod pa'i sgra gcan sa// brtan dang g.yo ba'i ngo bo nyid// yongs su dag pa lha yi sku// bde gshegs gos sngon zhes su bshad// ma ni 'byung ba me rang bzhin// tsha zhing smin pa'i bdag nyid can// yongs su dag pa lha yi sku// pad+ma gos sngon zhes su bshad// ya ni rlung du grags pa ste// yang zhing g.yo ba'i bdag nyid can// yongs su dag pa lha yi sku// las kyi gos sngon zhes su bshad// gsang ba bde ma bsgrub pa las// gzhan du gsang ba rnyed ma yin// gsang ba 'di yi dus rnams su// rnal 'byor mchog gis nan tan bya// a ni nam mkha' yongs su dag // lus kun la ni gnas pa'i rlung // khyab byed ces su grags pa ste// nam mkha' rnam dag 'di las byung // la ni sa yi dkyil 'khor te// snying na drod rlung kha dog ser// gnyi ga las ni 'byung ba ste// yi ge la dang yang dag ldan// ba ni chu yi dkyil 'khor te// lte bar mnyam gnas dkar zlum bdag // gnyi ga las ni dal bar 'byung // yi ge ba dang yang dag ldan// ma ni me yi dkyil 'khor te// mgrin pa gyen rgyu gru gsum dmar// g.yon pa nas ni 'byung ba ste// yi ge ma dang yang dag ldan// yaM ni rlung gi dkyil 'khor te// gsang ba thur sel gzhu dbyibs ljang // g.yas pa nas ni 'byung ba ste// yi ge ya dang yang dag ldan// e ni sgra yi rang bzhin can// la ni gzugs kyi bdag nyid can// de bzhin pa ni dri yi bdag // ma ni ro yi bdag nyid de'i// ya ni bya yi bdag nyid yin// de nyid srung ba'i mchog gi rgyud// gsang ba bde ba chen por 'byung // gang zhig 'di la rtag gnas na// rdo rje de nyid sdud pa thob// ces bde ba chen po bsgrub pa'i rtog pa de kho na nyid las 'byung ba dang / gzhan yang // e ni bde ba chen por 'byung // yon tan thams cad 'byung 'gyur ba'i// sa bon gsang ba mchog gi rgyas// de dbus nor bu bzang po nyid// baM gyi/ 'khor lo 'di ni gsang ba che// gang zhig yon tan mchog gis rgyas// sprul pa'i sa bon yang dag ldan// gsang ba de ni bde ba che// ma ni/ longs spyod chen po dam pa nyid// gsang ba 'di las 'byung ba ste// rol pa'i cho 'phrul dam pa ste// dga' ba 'dir ni bsam par bya// ya ni kun du skyod byed rten// sna tshogs gsang ba bla na med// yon tan chos kyi 'khor lo ste// rdo rje thugs kyi bdag nyid 'grub// rlung dang rtsa dang 'khor lo dang // dag pa'i thig le'i rtags rnams ni// yi ge bzhi pas yang dag 'byung // chags dang grol ba'i dbang du gnyis// zhes de kho na nyid bsdus pa'i rgyud las 'byung ba lta bu'o// gzhan yang gsungs pa/ e ni sku yi 'khor lo nyid// baM ni thugs kyi 'khor lo nyid// ma ni gsung gi 'khor lo nyid// ya ni bde ba chen po nyid// dbang bzhi la ni gang gnas pa// rnal 'byor dngos po bzhi dang 'brel// yi ge e ni dbyings yin te/ ba ni rol pa'i ye shes te// thig la gnyis med phyag rgya ste// de la longs spyod sprul pa 'byung // zhes pa la sogs pa 'byung ba lta bu'o// de nas gnas phun sum tshogs pa bstan pa'i phyir// gnod sbyin thams cad yongs su rgyu pa zhes bya ba la sogs pa smos te/ de la gnod sbyin gang ba bzang po dang // nor bu bzang po dang / lngas rtsen zhes bya ba la sogs pa ste/ de gang na gnas pa'i phyogs de ni/ gnod sbyin thams cad yongs su rgyu ba'i gnas so// shin tu bden pa ni gnod pas brdzi ba med pa nyid do// 'di'i gdul bya phun sum tshogs pa gtsor bstan pa dang / bar du gcod par 'gyur ba spangs par bstan to// yongs su dag pa ni shel dngas pa lta bur gnas pa ste/ 'di dag gi don yang shel gyi nang du chud pa lta bu'i gzhal yas khang shel du gsal ba/ dkyil 'khor rgyan dang ldan pa'i dbus na bcom ldan 'das bzhugs so zhes bya ba'i don to// gang zhig bzhugs she na/ gnod sbyin sde dpon chen po zhes bya ba la sogs pa smos te/ de la gnod sbyin thams cad kyi gtso bo'i yang gtso bo yin pa'i phyir ro// dus gsum gyi de bzhin du bya ba la sogs pa'i don ni/ byang chub sems dpa' sa bcu la gnas pa'i dus su pad+ma stong dang ldan pa'i dbus su bzhugs te/ de bzhin gshegs pa thams cad kyis dbang bskur ba dang / phyag na rdo rje khyod song la// zhes bya ba la sogs pa gzhan gyis kyang gsungs pa nyid do// mche ba gtsigs pa ni gang gis log par rtogs pa za ba'i phyir ro// yid khros pa ni zhi ba'i las kyis ni mi 'dul ba'i phyir ro// mig me mdag gi phung po 'dra ba ni bltas pa tsam gyis 'jigs par bya ba'i phyir ro// dbugs me lce ltar 'bar ba ni/ sgra tsam gyis 'dul ba'i phyir ro// 'jigs pa'i nga ro can ni/ ngag gi nyes pa can thams cad zil gyis gnon pa'i phyir ro// 'di dag kyang dman pa'i zas dang / yid kyi zug rngu dang / dman pa la blta ba dang / brdzun la sogs pa'i nyes pa dang bral bar yang bstan la/ gdul bya'i rtags thun mong ma yin pa yang bstan te/ legs pa dang zhes bya ba la sogs pa'i don to// sbrul dkar po dang nag po dang / ser po dang 'og nas ston pa'i dmar po rnams kyis lus brgyan pa ste/ rang 'dod chags gtso bor gyur pa'i tshul khrims nyams pa dang bral zhing // phyi rol gyi klu rigs drug la sogs pa 'dul ba'i rtags su bstan to// bzhin rgyas pa ni gdong 'phel kha che ba ste/ lha thams cad 'dul ba'i rtags su bstan pa'o// smin ma dpral bar bsdus pa ni khro gnyer me'i phreng ba dang bcas pa ste me lta 'dul ba'i phyir ro// ya sos ma mchu mnan pa ni/ srin po 'dul ba'i phyir ro// gshin rje'i cha byad can ni/ gsus pa che ba ste gshin rje'i rigs 'dul ba'i phyir ro// lag pa brdabs pas ni rdo rje dang ldan pa ste thams cad kyang ngo // a la la zhes sgra sgrogs pa ni rlung lha dang gnod sbyin 'dul ba'i phyir ro// gad rgyangs dgod pa ni 'byung po 'dul ba'i phyir ro// rgya mtsho la sogs pa gsum ni klu dang lha 'dul ba'i rtags te ci rigs su sbyar ro// de dang de dag gis ci zhig 'dul bar mdzad ce na/ sbyor ba thams cad ces bya ba la sogs pa smos te/ sbyor ba ni lha la sogs pa nad sna tshogs gtong ba'i thabs byas so// bzlog pa ni rang gi gnas su sbyar te/ gnod pa'i bdag po dang bcas pa'o// gcod pa ni sbyor ba'i bdag po shi bar byed pa'o// yon tan ni sangs rgyas kyi dang ldan pa ste/ ma lus pa'i bdag po ni thams cad kyi dang ldan pa ste/ de lta bu'i yon tan ni stobs bcu dang / mi 'jigs pa bzhi dang / bsrung ba med pa gsum dang / sangs rgyas kyi chos ma 'dres pa bco brgyad dang / bsnyel ba mi mnga' ba'i chos nyid la sogs pa dang ldan par bzhugs so zhes bya ba dang sbyar ro// 'khor gang dang zhe na/ 'di ltar bde gshegs gos sngon can zhes bya ba la sogs pa dang / gzhan yang // gnod sbyin gyi sde dpon chen po ni snga ma bzhin te/ gnod sbyin thams cad kyi gtso bor gyur pa nyid do// gnod sbyin mthu bo che ni gnod sbyin gzhan pas mthu'i bye brag thams cad du dpags pa'o// gnod sbyin drag po ni 'dir zhi ba la sogs pa'i las kyis 'dul ba'i sprul pa yin te/ 'dir gdul bya'i gtso bo gos sngon can gyi dbang du byas nas shin tu gong du smos pa nyid du rig par bya'o// lha ni ma hA de ba dang / khyab 'jug la sogs pa'o// de bzhin gzhan yang rang gi chung ma dang 'khor dang bcas te 'khod par gyur to// 'di ltar nyi ma dang zhes bya bas ni gtso bo'i yang gtso bo'i gzi brjid do// zla ba dang zhes bya bas ni/ bde gshegs gos sngon po can la sogs pa'i gzi brjid nyid do// lha la sogs pa'i gzi brjid de/ de lta bur gyur pa de ni sangs rgyas bcom ldan 'das rnams kyi chos nyid do// dman par gyur pa'i gzi brjid zil gyis gnon pa dang / rang gdul bya'i don du sna tshogs par gyur pa nyid do// de'i tshe sa yang cher g.yos pa zhes bya ba la sogs pa ni go sla'o// de nas gleng bslang ba bstan pa/ 'khor thams cad ni lha la sogs pa ste/ khams gsum rnam par rgyal ba gtso bor gyur pa dang zhes bya ba'i don to// bla med gos sngon can khyod ces pa ni gang yin zhes pa'o// gang dang gang yod ce na// bde gshegs kun gyis sprul pa'am// zhes pa ni/ de bzhin gshegs pa// thams cad kyi thugs 'od zer las sprul pa zhig gam zhes pa'o// de lta ma yin na/ gal te bsdus pa'i sku yin nam zhes pa sangs rgyas thams cad de'i ngo bor byas pa zhig gam/ gal te las kyi khro bor dbang bskur ba'am zhes pa ni// sangs rgyas thams cad kyis dbang bskur ba'am/ der gyur pa zhig gam zhes pa'o// bdag 'khor dang bcas pa ni der tshogs pa nyid do// ji ltar dus gsum bka' nyan te// zhes pa'i dus gsum bka' las mi 'da' ba nyid do// las dang bya ba ni go sla'o// drag po'i ting nge 'dzin bstan du gsol zhes pa ni/ sems can gyi don du ting nge 'dzin sna tshogs pa la snyoms par zhugs shig pa'o// de skad ces gsol ba dang / bcom ldan 'das kyis khams gsum rnam par rgyal ba la sogs pa 'dus pa chen po'i 'khor rnams la bka' stsal pa/ kye ma 'dus pa chen po'i tshogs// legs so legs so legs par gsungs// gang phyir dus gsum sangs rgyas rnams// rang bzhin med cing mtshan nyid med// spros med g.yo ba med pa ste// 'gro ba 'dus par gyur pa rnams// nga yi bstan la gnas pa la// rims dang dug la sogs pas 'tshe// de phyir nga ni khro bo'i gzugs// sna tshogs rgyan gyis rnam par snang // gang zhig de nyid sangs rgyas gzugs// 'gro ba'i dbang du sprul pa ste// sems can kun gyi don bsgrub phyir// dbang bskur bar yang yang dag bshad// nga ni dus gsum kun du 'byung // nga ni sangs rgyas kun rang bzhin// nga ni rgyud rnams ston pa ste/ blun par gyur pa'i 'gro ba la// mig 'phrul tshul ni ston byed pa// zhes gsungs ma thag tu 'dus pa chen po'i 'khor thams cad kyis rmad du byung ba'i rol pa'i mchod pa chen pos khyab par gyur te zhes bya ba 'di skad du ston te/ bdag ni dngos su sangs rgyas thams cad kyi ngo bo yin yang sems can gyi don du dbang bskur bar snang ngo zhes so// 'dir le'u dang po gleng gzhi'i le'u ste nges par 'byin par byed pas gleng gzhi zhes bya'o// 'phags pa lag na rdo rje gos sngon po can gyi rgyud kyi rgya cher bshad pa las le'u dang po'i rgya cher bshad pa'o// // de ltar gleng gzhi phun sum tshogs pa bstan kyang // lam rnam pa gnyis rdzogs par ma bstan na// sgrub pa la 'jug pa dag kyang dman par 'gyur ba'i phyir/ de nas 'phags pa gos sngon po can gyis zhes bya ba la sogs pa gsungs te/ de la rdo rje drag po ni bskyed pa dang rdzogs pa sngon du 'gro ba dang bcas pa ste/ sgrib pa'i ri 'joms pa'i phyir de skad ces bya'o// gang gi phyir dang po rags pa'i rnal 'byor gyi dbang du byas te bskyed pa'i rim pa la bslab bo// de nas rags pa'i rnam par rtog pa las log ste/ yul gang la yang rtse gcig pa thob par 'gyur ro// de nas yid ni nang du bkug ste rdzogs pa'i rim pa la slob bo// de nas phra ba'i rnam par rtog pa las log nas stong pa nyid la nye bar 'gyur te/ gzhan la/ gang gis dang por bskyed la gnas// rang gi las ni yang dag rdzogs// de nas slob brtag bya ste// las su rung nas chos rnams kyi// de nyid nges par thob par 'gyur// zhes 'byung ba la sogs pas kyang // de nyid gsal bar 'gyur ro// de nas bskyed pa la sogs pa'i rim pa rgyas par bstan par bya ba'i phyir/ phyag rgya gsang sngags thugs sbyor las// zhes bya ba la sogs pa gsungs te/ byang chub kyi sems sngon du song ba'i yi ge ni sems yin// hUM gsang sngags so// de la thugs kyi rtags 'byung ba ni thugs sbyor ro// de las byung ba'i dpal ldan gos sngon can ni khro bo de la ye shes kyi dkyil 'khor 'khor los dbang bskur ba ni byin gyis brlabs pa'o// de dag ni/ don yang ya mtshan sna tshogs ldan// zhes pa gang la spros pa'i dkyil 'khor gyi phyi rol gyi gdug pa can btul te slar 'dus pa 'dis sprul pa'i dkyil 'khor gcig tu mdzad pa'o// de dag gi don yang thog mar 'og nas 'byung ba'i rim pas/ bla ma dang / sangs rgyas thams cad mdun du spyan drangs te/ spos dang / me tog dang / mar me dang / dri dang / zhal zas la sogs pas yang dag par mchod de/ bdag gis sdig pa ci bgyis dang // bgyid du stsal dang yi rang la// sangs rgyas spyan sngar mchis nas su// ma lus so sor bshags par bgyi// zhes sdig pa bshags par bya'o// de nas phyogs bcu dag na bzhugs pa'i sangs rgyas dang byang chub sems dpa' dag dang / nyan thos nas so so'i skye bo'i lam la gnas pa la rjes su yi rang bar bya'o// de nas/ phyogs bcu dag na gang bzhugs pa'i// sangs rgyas byang chub sems dpa' rnams// sems can ma lus thams cad la// chos kyi 'khor lo bskor du gsol// zhes bskul lo// de'i rjes su/ rgyal ba mya ngan 'da' bzhed dam// ji srid sems can gnas kyi bar// 'gro la phan pa'i don gyi phyir// bla med chos rnams bstan du gsol// zhes brjod la/ de nas rang nyes pa las ldog pa'i bsam pas ci nus kyis ldog par bya/ gzung bar bya'o// de nas tshad med pas byang chub tu sems bskyed de/ bsod nams kyi tshogs la dge ba'i rtsa ba bsngo bar bya'o// de nas phyi nang gi chos thams cad rang bzhin med par bya'o// de las langs te sems nyid ha ljang gu las sna tshogs rdo rje las rab dang dra bar gyur par bya'o// de'i dbus su yaM las rlung // baM las chu/ suM las sa gzhir rab tu bcas pa/ de'i steng du b+h+rUM las gzhal yas khang bskyed/ pad+ma brgyad pa mu khyung dang // gru chad khyams dang sgo bzhir bcas// ra ba dra ba phyed pa dang // pha gu dang ni rta babs dang // dar gyi bla re ba dan dang / phyi dang nang gi rgyan gyis mdzes// kun du gsang ba'i bdag nyid can// yongs su rdzogs pa'i rten du 'gyur// zhes bya ba la sogs pa dang ldan pa'i nang du rang cho ga gsum gyis ji skad smos pa'i rgyan dang ldan pa'i skur bskyed la/ ye shes kyi lha mdun du spyan drangs te mchod pa dang / bstod pas mnyes par byas te gnyis su med par bstim mo// de nas rang gi rdo rje dag la hUM/ de nas rdo rje dkar po rtse lnga pa nor bus mtshan pa dang / pad+ma'i gzhal yas khang du byas la/ kha byang du bltas pa'i pad+ma'i sgo can du byas bas byin gyis brlabs nas snyoms par zhugs pa'i byang chub kyi sems spros te/ thig le dang yi ge las skur byas te/ hUM hUM byas pa phyi rol du spros te/ phyi'i gdug pa can rnams btul nas slar 'dus te/ phyi'i gzhal yas khang du bzhugs pa 'di lta ste/ bde gshegs gos sngon can ni shar gyi 'dab ma la bzhugs te/ mdog dkar po gos sngon po'i sham thabs can/ sbrul dkar po'i rgyan cha can/ g.yas na 'khor lo/ g.yon na dril bu thogs pa/ rang dang 'dra ba'i yum/ phyag g.yas kyi dril bu thugs kar 'khyud nas/ g.yon pas khrag gi thod pa stobs pa/ sku'i kha dog dkar pos shar phyogs kyi 'jig rten gyi khams khyab pa'o// de bzhin du rin chen gos sngon can lho'i 'dab ma la bzhugs te/ mdog ser po gos sngon po'i sham thabs gsol ba/ sbrul ser po'i rgyan can/ g.yas na rin po che 'bar ba/ g.yon na dril bu thogs pa'o// nub kyi 'dab ma la pad+ma gos sngon can bzhugs te/ mdog dmar po gos sngon po'i sham thabs gsol ba/ sbrul dmar po'i rgyan can/ g.yas na pad+ma dmar po/ g.yon na dril bu thogs pa'o// byang gi phyogs kyi 'dab mal las kyi gos sngon can bzhugs te/ mdog ljang gu/ gos sngon po'i sham thabs gsol ba/ sbrul ljang gu'i rgyan can/ g.yas na rdo rje rgya gram/ g.yon na dril bu thogs pa'o// mtshams rnams su ni rang gi lha mo/ spos ma/ me tog ma/ mar me ma/ dri chab thogs pa dkar po dang / ser po dang / dmar po dang / ljang gu'i mdog can no// khyams kyi grwa la ni/ sgeg mo dang / phreng ba ma dang / glu mkhan ma dang / gar mkhan ma rnams so// de'i phyogs su ni khams gsum rnam par rgyal ba dang / mgon po nag po dang / mig mi bzang dang / rnam thos sras rnams so// nang du pad+ma'i mtshams su ni/ thod pa byang chub kyi sems kyis bkang ba'o// de ltar lha'i 'khor lo yang dag par bskyed nas lha thams cad kyi gnas gsum du yi ge oM AHhUM gsum bkod de/ de nas snga ma bzhin du dbang blang bar bya'o// de nas rang gi sku la sems gtad de yang dang yang du bsgom zhing 'dres par bya'o// de nas gal te skyo na rang gis sngags brgya'am stong la sogs pa bzlas te/ 'di dag gi dus su yang rang gi sa bon las 'od 'phros pas/ phyogs bcu'i sangs rgyas thams cad la phog pas/ de'i 'od kyis rang gi lus ngag yid gsum gyi sdig pa thams cad dbyung ba dang / bsreg pa dang / bsrung bar bsam mo// yang na rang gi 'od sangs rgyas thams cad kyi shangs su brgyud nas/ rdo rje'i lam du yang brgyud de 'khor bar bsam pa dang / sku dang / yi ge dang / mtshan ma dang / byang chub kyi sems la sogs pa bkug cing rang gi lus la 'ongs par bsams la sngags bzlas par bya'o// sngags bzlas pa'i dus su skyen pa dang / bul ba dang / lhag pa dang / sgra che ba dang / chung ba ma yin par bzlas te/ 'di ltar 'dod chags kyis ma yin te/ zhe sdang dang / gti mug la sogs pa'i sems kyis ma yin/ zla bo dang gnyid la sogs pa'i bar chod ma yin par bzlas par bya'o// de nas gtor ma gtong bar 'dod na 'og nas 'byung ba'i gtor mas 'byung po thams cad tshim par bya ste/ ye shes kyi lha gshegs su gsol la dam tshig sems dpa' rang la bsdus te/ gnyis su med pa'i ting nge 'dzin la gnas par bya'o// gzhan du nyal ba dang / 'gro ba sogs pa spyod lam ci bde bas gnas par bya'o// bskyed pa'i rim pa'i yan lag dang bcas pa bshad zin to// rdzogs pa'i rim pa'i dbang du bshad pa/ phyag rgya ni bskyed pa'i rim pa'i sku mthar phyin pa'o// gsang sngags ni rdo rje'i bzlas pa ste/ rlung dang sngags 'dres pa'o// de nyid rlung dang sngags 'dres pa'i tshul du dbyung ba dang / 'jug pa dang / gnas pa'i rim gyis slob bo// thugs ni sems te 'dir sbyor ba ni dmigs pa'o// de bas na 'dir sems nyid kyi ngo bor rtogs pa'o// khro bo'i rgyal po ni de las 'byung ba na sgyu ma'i dpe nye bar mtshon pa'i sku'o// khro bo ni rdo rje nyid de/ mi 'gyur zhing mi shigs pa'o// byin rlabs ya mtshan sna tshogs ldan// zhes pa ni/ gnyis su med pa'i ye shes so// de la/ dang po bskyed pa'i rim pa bsgom// bskyed la brtan par gyur ba dang // gsal ba rlung la gnas par bya// de nas rlung dang thig ler bsam// 'gro dang 'ong ba'i thig le la// blo gtad gnas pa brtan gyur na// thog mtha' med pa'i bsam gtan bya// de nas chos rnams thig le ste// thig le sems kyis rnam 'phrul nas// chos rnams sems kyi ngo bor brtan// sems nyid hUM las rdo rjer gyur// de las gsang ba'i bdag por bsam// sgyu ma'i dpe yis nyer mtshon na// rang bzhin kun bral rtogs las 'das// de las sna tshogs don med 'gyur// zhes pa ste/ 'di dag gi don yang thog mar bskyed pa'i rim pa la brten nas/ rang gi snying ga'i dbus su zla ba dang / nyi ma kha sbyor du gnas pa la byang chub kyi sems bltas la/ dbugs 'byung ba'i dus su de la 'od kha dog rnam pa lnga steng gi sgor 'thon te/ sor bzhi'i rnam par gyur pa ste 'jug pa'i dus su de nyid 'jug pa dang gnas par bya ste/ thog ma nyid du ni gtso bo'i 'od la slob bo// de nas gnas so// de nas gnyis pa la slob po// de nas gsum po la slob po/ de nas lnga pa'i bar la slob bo// de nas gnas so// de'i thog ma'i gtso bo'i yang rten can no// de nas bde gshegs la sogs pa'i rten can no// de ltar gnas nas rang gi thig le la bltas te/ 'dod chags la sogs pa 'di dag ni rang gi sems las byung nas/ 'di las rgyu yang nges pa ci zhig yod/ ces brtag par bya'o// des ni de'i gting dpags par 'gyur ba dang / gal te dus las 'byung ngo zhe na/ skad cig la sogs pa shin tu phra ba'i dngos po brtag par bya'o// de nas rang lha'i skur langs te/ sku de dag kyang sgyu ma dang / chu zla dang / gzugs brnyan dang / brag ca dang mig yor dang / dri za'i grong khyer dang / mgal me'i phreng ba'i 'khor lo la sogs par brtag par bya'o// de ltar legs par rtogs pa de la de bzhin gshegs pa rnams kyis byin gyis rlob pa dang lung ston par 'gyur ro// de ltar gyur nas rang 'od du zhu nas thig le snying po'i stobs kyis don dam pa'i la gzhag par bya'o// de la rang lha'i skur langs te don dam pa'i sku dang don dam pa dang 'dres pa'i sku dang / don dam pa dang nye bar 'dres pa'i skus bden pa gnyis mngon du byas te/ phyis mi slob pa'i ting nge 'dzin gsal bar 'gyur ro// spyod lam gyi rim pa'ang thog mar ni thams cad rlung gi 'gro ldog tu blta'o// des chos thams cad sems kyi ngo bor blta'o// de nas chos thams cad sgyu ma la sogs par blta'o// de nas chos thams cad stong pa nyid du blta'o// de ltar goms pas sangs rgyas kyi yon tan thun mong ma yin pa legs par gong na med par 'gyur ro zhes bya ba'i don to// de nas bum pa'i dbang bskur ba bstan pa'i phyir/ phyag rgya zhes bya ba la sogs pa gsungs te/ de las legs par bskyed pa'i bum pa'i nang du hUM la sogs pa so so'i yi ge bsams pa ni gsang sngags so// de las rdo rjer gyur pa ni thugs sbyor ro// de las skur gyur pa ni khro bo'i rgyal po'o// de las ye shes kyi 'khor lo gzhug pa dang / mchod pa dang / bstod pa dang / gsol ba dang / rdzas bsgrub pa'i bar ni byin gyis brlabs pa'o// des gang la dbu rgyan la sogs pa dang bcas pas dbang bskur bas nyon mongs pa'i dri ma 'khru ba la sogs pa 'di ni ya mtshan sna tshogs ldan zhes so// de yang gzhan las/ legs par sbyangs pa'i bum pa ru// rim gyis 'byung ba'i sku bsams te// byin brlabs chu yis bkrus pa yis// dngos grub 'byung 'gyur dbu rgyan dang // rdo rje dril bu bdag po'i mtshan// nyon mongs lnga yi dri ma 'khru// rtag tu sku lnga rdzogs par 'gyur// zhes so// gsang ba'i dbang du byas te bshad pa/ phyag rgya ni phyag rgya ma ste lhan cig skyes pa ma dang / zhing las skyes pa dang / sngags las skyes pa dang / de'i byin gyis brlab pa ste/ de'i gnas thams cad du yi ge dgod pa ni gsang sngags thugs sbyor ni bsam gtan te/ byang chub kyi sems dbab pa la sogs pa'i ting nge 'dzin to// khro bo'i rgyal po ni bdag gtso bo'i ting nge 'dzin can te thabs dang shes rab kyi ngo bo'o// de slob ma'i ngag la byin la snang ba mtha' yas su gnas pa ni/ byin gyis brlabs pa'o// des lce gsung la bde ba skyes pa ni/ ya mtshan sna tshogs ldan zhes pa ste/ ji skad du/ lhan cig skyes pa'i rigs can dang // sngags dang zhing las skyes pa la// gnas rnams su ni yi ge bkod// de las skur gyur yab yum gsal// gnyis med sbyor bas sems phab ste// ma 'thor ma gram dag la byin// lce gsung bde ba myong ba ni// dngos grub rab mchog nyid du bshad// ces 'byung ba lta bu'o// de nas shes rab ye shes kyi dbang bskur bstan pa'i phyir/ phyag rgya zhes bya ba la sogs pas ston te/ phyag rgya la sogs pa gong dang 'dra'o// slob ma legs par sbyangs pa dang / dang por g.ya' bslad pa sngon du 'gro bas gnyis su med par snyoms par zhugs te/ byang chub kyi sems phab nas lcags kyus bzung bas zag pa med pa'i bde ba nyams su myong ba ni/ ya mtshan sna tshogs ldan zhes bya'o// de yang gsungs pa/ phyag rgya ma 'di legs gnas la// 'dod pa'i rtsa ni bzung gyur nas// nam mkha' gang bar gyur pa dang // lha sbyin sna ni sprad byas te// gnas dgu dag ni sen mo dag // gnyis med gcig sbyor dag tu gnas// 'khor lo gsang ba bsam bya ste/ bskyod pa'i rlung gis drod 'bar bas// bde chen byang chub mgrin par babs// de ni mi bskyod dag pa ste// mi bskyod snying gar mi bskyod brten// lta ba la sogs de bzhin no// de nas rdo rje rtse mo las// rlung gi lcags kyus dkrugs par bsam// des ni bde ba chen por 'gyur// zhes so// dbang bzhi pa'i 'bras bur gyur ba de'i gnas skabs su gzhag gi / gzhan du ma yin no// gal te thams cad kyang de lta bu'o zhe na/ 'dir mchog tu gyur ba'i phyir ro// gal te 'od mchog ma yin zhes bya ba ni/ nges par gzung ba ni ci yang med do// gzhan dag ni shes rab ye shes kyi dbang lan gnyis ma yin no zhes zer ro// kha cig ci de las dpag pa'i rten can dang brten pa med pa kho na'o zhes zer ro// gzhan ni rjes su gnang ba la sogs pa'o zhes zer ro// de nas bsod nams kyi tshogs kyi zhar la dam tshig bstan pa'i phyir// rang gzhan 'phags dang zhes bya ba la sogs pa smos te/ de 'phags pa rab ni dbang bskur ba dang / bsgrub pa'i lha mnyes par byed pa ste/ ji skad du/ yang dag sangs rgyas mnyes bya'i phyir// byang chub sems ni spang mi bya// lha la spong len mi bya ste// sngags dang phyag rgya rgyun mi bcad// 'gro ba dman la byams pa dang // gang gis gsang ba bstan par bya// gsang ba'i sdom pa thams cad bsrung // mchod dang mnyes pa bshags la brtson// zhes bya ba la sogs pa shes par bya'o// bla ma dang shin tu bla ma zhes pa ni// dbang bskur man ngag ston pa yi// bla ma sangs rgyas pas lhag ste// gang gis yon tan 'byung ba des// bla ma srog bzhin gzung bar bya// gzhan yang sems dang 'gal ba yi// chos ni nam yang spang bar bya// bla ma'i thugs dang 'gal ba ni// sems ni bdud kyis byin gyis brlabs// gang yang 'jig rten 'di dag tu// dge ba gang dang gang spyad pa// de dag 'bras bu med 'gyur zhing // bskal pa chen por ngan 'gror sreg // bla ma la ni 'khyal tshig smras/ dmyal srung rab tu gtum po yis// lce ni phur pas brgyangs byas te// rab tu drag po'i mtshon gyis gtub// bla ma la ni ser sna ldan// bla ma'i yo byad tshogs la len// dus kun bde ba zas dang bral// skad cig bcu bcu'i bar dag tu// lcags zangs khu ba 'bar ba ldugs// shes rab mdzes pa'i rgyan can dang // gang yang rdo rje spun rnams la// gang gis nyes dang bcas pa'i las// rnam pa kun du spyad 'gyur la// dus kun dge ba zad nas ni// myur bar ngan 'gror 'gro bar 'gyur// de nas dngos grub 'dod pa yis// bla ma sangs rgyas sngon du mchod// de las 'jig rten legs pa rnams// ma lus myur du 'grub par 'gyur// gang zhig dpal ldan rdo rje can// 'bad pa med par thob par 'gyur// zhes so// de las sdom pa phun sum tshogs pa ni dngos grub dam pa'i rten dam pa'o zhes bya ba nges par bzung nas de la gnas nas ji skad smos pa'i bskyed pa'i rim pa dang / rdzogs pa'i rim pa la gnas nas bdud dang bar du gcod pa thams cad ngang gis zhi ste/ bde ba thob par 'gyur ro zhes bya ba'i don to// gal te gzhan la phan 'dogs na// sku de sna tshogs sku ru snang // zhes pa ni gal te gdug pa can 'dul bar 'dod na/ gos sngon po can/ phyag g.yon pas dril bu dor te/ gdug pa can gang yin pa gzung bar bsam mo// zhi ba dang / rgyas pa dang / dbang ni/ bde gshegs gos sngon can/ rin po che dang pad+ma gos sngon po can du gyur bas byed/ ces bsam pa nyid do// thog ma'i skur sangs rgyas thams cad mdun du bltas la/ de nas mchod pa la sogs pa thams cad kyis mnyes par byas la/ dbang thob nas de ru 'gyur ro zhes bya ba'i don to// lhag ma rnams kyi sku de dag don dam par ma grub pa las snang ba tsam du'o zhes bya ba'i don to// 'phags pa lag na rdo rje gos sngon po can gyi rgyud kyi rgya cher bshad pa las le'u gnyis pa'i rgya cher bshad pa'o// // de ltar lam rnam pa gnyis bstan nas/ da ni sngags btu ba bshad pa'i phyir/ gzhan yang yang dag bshad bya ba// zhes bya ba la sogs pa smos te/ da ha ni sregs shig pa'o// sogs pa zhes bya bas gzhan gyi sngags kyi mtha'i don yang shes par bya ste/ gang gis A li dang kA li legs par sbyar ba las 'byung ba'i sngags rtsa ba'i sngags sbrel bas/ de'i don dang mthun pa'i las thams cad brtsam par bya'o zhes bya ba'i don to// gnyis kyi 'og ma gsum pas brgyan zhes bya ba la sogs pa'i don to// gr-ih+Na gr-ih+Na zhes pa ni zung shig rab tu zung shig pa'o// rtsa ba'i sngags dngos su bas/ ha na ha na ni/ rgyob cig pa'o// ta thA ya ta thA ya zhes pa gtogs shig pa'o// pa tsa pa tsa tshos shig pa'o// 'phags pa lag na rdo rje gos sngon po can gyi rgyud kyi rgya cher bshad pa las le'u gsum pa'i bshad pa'o// // de nas me'i 'khor lo'i sngags kyi yon tan bshad par bya ba'i phyir/ de nas 'phags pa zhes bya ba la sogs pa smos te/ sna tshogs mngon par grub pa ni las sna tshogs mngon par byed pa'i sngags bsrung bar dgos pa'o// de'i sngags dngos su bas/ gang zhig 'di 'dzin rnal 'byor de// zhes pa ni sngags gzungs su 'dzin pa ste/ sngags kyi gnyis pa spangs nas bsam gtan dang bcas pas ma chad par byed pa'o// bsam gtan thog ma nyid du ni// rang gi dmigs par gsal bar byed do// de nas ni hUM raM haM gi rnam pa la dmigs te lus dang ngag dang yid kyi sdig pa dag par byed do// de nas de bzhin gshegs pa btsun mo dang bcas pa gang ye shes sems dpa' dang bcas pa dang / de nyid rang gi 'khor dang bcas pa dang / 'khor 'ba' zhig pa dang bcas pa dang / phra mo'i ting nge 'dzin dang bcas pa dang / mgal me lta bu dang phreng ba nyi ma lta bu'i rigs bdag gi mtshan mngon du byed do// las khyad par gyi dus su yang so so'i bsam gtan dang bcas pa las grub par byed pa'o// nyes pa kun las rab tu thar// zhes pa ni/ sgrib pa thams cad las thar bar gyur pa'o// legs pa'i yon tan thams cad thog ces pa ni 'jig rten pa'i dngos grub thams cad do// 'bras bu yang dag mngon par grub// ces pa ni sku gsum thob pa'o// sngags 'di gang yin ming yin te// zhes pa ni gos sngon can no// gdul bya'i zhes bya ba la sogs pa ni sngags sbrel bar bstan to// 'phags pa lag na rdo rje gos sngon po can gyi rgyud kyi rgya cher bshad pa las le'u bzhi pa'i bshad pa'o// // de nas zhes bya ba la sogs pas ni 'khor lo bzhi bsgom pa bstan to// mngon par grub pa ni mngon par byed pa ste/ gang gis 'khor lo bzhi bsgoms nas las thams cad 'grub par 'gyur ba'i phyir ro// 'byung bzhi'i sangs rgyas rab bsgoms nas// zhes bya ba ni pad+ma'i gos sngon po can la sogs pa'o// me brgyad ni rkang mthil gnyis dang / dpyi mig gnyis dang / lag pa gnyis dang / mdoms dang / mgrin pa'i bar du'o// rlung gnyis 'bar ba dang zlog par byed pa rlung ste/ rkang pa'i 'og dang spyi bor ro// des lus bsdoms par byas pa ni de'i 'bras bu'o// rgyu chu brgyad dngos po yin te// zhes ni me'i gnas bzhin no// de bzhin sa brgyad 'bras bur bstan// zhes pa ni snying ga'i gnas su sa'i dkyil 'khor bkod pa'o// rlung brgyad gnyis ldan pa ste zhes pa ni mdoms dang mgrin pa'i phyogs gnyis med do// de dag gi gnas su rim gyis gnod sbyin gtso// de'i phung po sbyangs pa las phyag na rdo rjer gyur par bya ste gnas nas 'od phyung ste zhu ba las der gyur ba nyid do// grub pa'i sngags bzhis mngon par 'grub// ces pa ni las so so'i dbang du'o// 'di dag gi don yang thog ma nyid do ni/ gang gi mdun du sangs rgyas thams cad spyan drangs te/ mchod pas mnyes par byas nas sngags bzlas pa'i 'od kyis bskul nas rang gi 'khor lo nus pa bskyed la/ des phung po sbyangs te ji srid du stong pa nyid du bsgom par bya'o// de la bskyed pa'i rim pas ji lta bas rang lha'i skur bskyed pa la sogs pa'o// 'phags pa lag na rdo rje gos sngon po can gyi rgyud kyi rgya cher bshad pa las le'u lnga pa'i bshad pa'o// // de nas sbyin sreg gi cho ga bshad pa/ las bcu ni zhi ba la sogs pa ste/ de gang sgrub pa'i thabs de la rtse gcig tu gnas nas gsungs zhes sbyar ro// zhi ba la shAn+tiM ku ru zhes pa la sogs pa ni sngags kyi mtha' bstan to// thab khung ni// zhi ba la ni zlum po khru gang // zabs su de'i phyed sor gsum bskyed la/ sor gsum brtsig // kha khyer la yang sor gsum mo// mdog dkar po 'khor los legs par bskor ba'o// rgyas pa la ni gru bzhir gyur pa kha dog ser po rin po che 'bar bas bskor ba'o// dbang la ni zla gam/ kha dog dmar po pad+ma'i phreng bas so// drag po la ni gru gsum kha dog nag po ral gri'i phreng bas bskor ba'o// chad gong ma bzhin no// shing ni 'og nas 'chad de/ zhi ba'i thab khung byin gyis brlabs nas/ zho can dkar ba'i shing la me sbar te/ pad+ma dkar po'i steng du raM dkar po las byung ba'i me lha mdog dkar po phyag bzhi pa/ g.yas na dbyug to dang skyabs sbyin/ g.yon na gun+d+he dang bgrang phreng dang dar dkar la sogs pa'i stod g.yogs 'chad ba de dang bcas pa'i lha cha zho dang 'o ma la sogs pa'i dkar po'i rdzas kyis sbyin sreg byas na zhi ba dang bsrung ba la sogs pa 'grub par 'gyur ro// rgyas pa la gser shing zhes pa ni snga ma bzhin du byas la ser por gyur pa'i shing la me sbar te/ me lha ser por bskyed la/ ldong ros la sogs pa kha dog bsgyur ba'i rdzas phul bas tshe ring ba dang longs spyod phun sum tshogs pa la sogs pa 'grub par 'gyur ro// dbang la ni seng ldeng gi shing la me sbar te ji skad smos pa bzhin me lha mdog dmar po ral gri dang / dbyug to dang zhags pa ba dang / bgrang phreng thogs pa la glang gi sha dang dmar po'i rdzas phul na dbang du bya bar 'dod pa thams cad dbang du 'gyur ro// drag po'i las ni tsher ma can dang / dug gi shing la me sbar te/ me lha mdog nag po la sha dang khrag gis mchod pa byas na gang 'dod pa 'chi bar 'gyur ro// gzhan ni tsan+dan shing gis bya zhes pa pad+ma lta bu'i thab khung gi dbus su tsan+dan gyi shing la me sbar te/ mr-i tha zhes pas ni me lha dang rang gi gtso bo la gang 'gro bar 'dod na bya rgod kyi sha bsreg par bya'o// pu shud kyi sha bsregs pas ni don grub par 'gyur ro// wa'i sha bsregs pas ni mi snang bar 'gyur ro// sngags ni dngos su bas so// 'phags pa lag na rdo rje gos sngon po can gyi rgyud kyi rgya cher bshad pa las le'u drug pa'i rgya cher bshad pa'o// // de nas bdug pa'i sbyin sreg bshad par bya ste/ de'i phyir dpal ldan rdo rje 'dzin// zhes pa la sogs pa smos te/ de la drag po rab 'bar ba ni sme ba'i sbyin sreg go// gnas gang du zhe na/ gnas khang rim pa gsum du'o// des ci zhig byed ce na/ phyi rol sme sreg dbral bar bya// zhes pas phyi rol gyi khang par drag po'i thab khung bya ste/ der gu gul sbyar ma dang nim pa'i shing la bsreg cing // klu la sogs pas gzir ba'i nad pa'i steng du 'dug ste/ me brgyad kyi ting nge 'dzin la gnas par bya ste/ bar du phyi nang khrus byas zhes pa ni sman sna tshogs dang dang / bdud rtsi lnga'i khrus bya'o// der tshogs bya ba dang / gtor ma dang / 'phags pa mchod pa la sogs pa mnyes pa'i las ci nus bya'o// nang du bum pa'i dbang bskur bya// zhes pa ni/ de nas bum pa rjes su gnang ba las dbang bskur bar bya'o// de dag gi don ni thog mar gnas yid du 'ong bar phyin te/ sa brtag pa la sogs sngon du song nas/ de nas dkyil 'khor gyi sta gon gyi dbang du bya ba rdzogs par byas nas/ gang gi thog mar nad pa la sme ba'i sbyin sreg ste/ de nas nad pa la khrus legs par bya ste/ gos bzang po gyon nas de nas rang gi sems bskyed nas bzung nas sta gon gyi cho ga rdzogs par bya'o// de nas dkyil 'khor chen po bzhengs su gsol der 'jug pa'i cho ga rdzogs nas dbang bskur bar bya'o// de lta bu'i gzhung ston pa/ kye ho zhes pa dag ni dga' ba'i tshig tu ston pa'o// nyen rnams 'dul ba'i mchog ces pa 'byung po dang gdug pa 'dul ba'i mchog la mkhas pa'o// e ma gsang chen drag po che// zhes pa la gsang chen po 'di drag po'i sbyor ba dam pa'o// de nyid bstan pa/ e ma ma rungs 'jigs pa can// zhes pa ni ma rungs pa 'dul ba ste/ zhi ba'i las kyis ma 'dul ba'i log 'dren thams cad nges par 'joms pa'o// yang gsang ni yang dag par gsang ba ste/ don dam pa las byung ba'o// phyag na rdo rje ni rdo rje thogs ba'o// phyogs bral ni rtag pa la sogs pa'i nyes pa dang bral ba'o// de dag gi don ni/ gang phyir chos kyi dbyings las byung nas gdul bya'i mthar thug pa thams cad nges par 'joms pa khyod la phyag 'tshal lo// zhes bya ba'o// 'phags pa lag na rdo rje gos sngon po can gyi rgyud kyi rgya cher bshad pa las le'u bdun pa'i rgya cher bshad pa'o// // de nas gtor ma'i cho ga bshad par bya ste/ de la thams cad dang ldan pa'i gtor ma ni 'jig rten pa yid du 'ong ba'i rdzas ma lus pa'am/ yang na sha lnga la sogs pa'o// de nyid sbyang ba bstan pa'i phyir// raM gyis sbyangs la yaM gis bus// zhes pa raM las mes thog mar dag par byas nas/ de na yaM las rlung dang / khaM las chu byung bas dag par byas pa la/ baM las bdud rtsi'i chu rgyun bskyed// ces pa de'i nang du baM las bdud rtsi'i chu rgyun byung bas rgyas par bya ste/ sbyin pa 'di ni thun mong gi gtor ma'o// yaM raM zhes po snga ma bzhin du sbyangs pa las/ yaM las rlung dang / raM las me dang / a las ka pA lar gyur ba'i nang du sha lnga dang / bdud rtsi lngar bskyed do// de'i steng du rdo rje zla bas mtshan pa bsams la/ de nas ye shes bdud rtsi dbab cing rlung dang me sbar ba'i las bya'o// dzaHyis bkug ste gtor mar bstim/ zhes pa 'od zer lcags kyu'i tshul can gyis 'byung po thams cad bkug ste/ lce dang gnas byin gyis brlabs nas gtor ma sbu gu can gyis 'thungs ba'am// yang na lha mo'i tshogs kyis dbul bar bya'o// de nas rang ting nge 'dzin dang ldan pas/ hUM nga ni dpal ldan gos sngon can// zhes bya ba la sogs pas bsdigs te/ rang gi sdom pa yang dag par bsam mo// thun mong gi gtor ma ni tshogs chen po la sogs pa'i gnas su'o// thun mong ma yin pa'i gtor ma ni dgon pa chen po la sogs pa'i gnas su'o// 'phags pa lag na rdo rje gos sngon po can gyi rgyud kyi rgya cher bshad pa las le'u brgyad pa'i bshad pa'o// // de nas sngags kyi le'u bshad par bya ste/ dang po gang zag gi dbang du byas te bshad ce na/ bsam gtan 'khor lo med pa la// zhes pa ni/ bsam gtan las su mi rung ba'o// de'i dbang du sngags bshad ces so// gang yin zhe na/ ta d+ya thA/ b+ho b+ho pa na nA ga / zhes bya ba la sogs pa nyid do// las thams cad pa'i sngags ni las thams cad kyi thog mar 'gro ba'o// klu 'dul ba ni klu nges bar 'joms pa ste/ gzhan dang de bzhin du sbyar ro// 'di dag ni don yang bskyed ba'i rim pa la gnas pa'i rnal 'byor pas thog ma nyid du rang gi rtsa ba'i sngags kyi bzlas pa rdzogs par bya ste/ de nas 'byung po 'dul ba'i dus su 'byung po gang 'dul ba sngags bzlas pa'i 'od zer las khro bo gos sngon po so so'i cha lugs kyi tshogs kyis 'jig rten gang bas gdul bar bya ba las/ zhi ba dang / dbang dang / rengs pa dang / lkugs pa dang / gsad pa la sogs pa'i sbyor ba ma lus bar byas pas 'dul bar bsam/ yang na nad pa zhig gi lus la klu la sogs pa gnas pa bzlog pa'i cho gar bshad do// bu mo gzhon nus legs par gcad pa'i lcug mas nad pa la byab cing // skabs su 'o mas bkrus te/ sngags 'di bzlas na klu zhi bar 'gyur ro// rims la ni skud pa sngon pos so// dug la ni rtswa ku shas so zhes bya ba la sogs pa 'di ni cho ga'i thabs su bshad pa'o// de nas bstod pa'i cho ga bshad par bya ste/ de la/ rdo rje be con drag po che// zhes pa ni drag po'i khro bo'i tshul can du gnas te/ de la de skad ces bya'o// rdo rje brjid pa sngags kyi bdab// ces pa ni sngags thams cad kyi 'byung khungs su gyur pa nyid do// rdo rje khro bo bgegs kyi gshed// ces pa ni bgegs thams cad 'dul ba'i mthu stobs can no// rdo rje mi thub 'jigs pa can// zhes pa ni/ gang gis bdud dang srin po thams cad kyis mi thub pa'i phyir ro// las kun bsgrub pa ni zhi ba la sogs pa bsgrub ba'o// las kun mdzad pa ni/ gang gi tshe sgrub pa yang yin la mdzad pa yang yin pa'i phyir/ de la de skad ces bya'o// de lta bu'i yon tan dang ldan pa ni phyag 'tshal ba'i yul yin phyir ro// 'phags pa lag na rdo rje gos sngon po can gyi rgyud kyi rgya cher bshad pa las le'u dgu pa'i bshad pa'o// // de nas klu dgug pa'i sngags bshad par bya ste/ rdo rje lcags kyu rlung gi sbyor// zhes pa ni gang gi phyir rdo rje khro bo lcags kyu can gyi tshogs kyis bkug par bsams nas/ phyag na rdo rje rang yang bkug par 'gyur na/ gzhan lta ci zhig smos/ de bzhin me yis kyang ni 'dul bar nus// zhes pa ni me'i 'khor los kyang bgegs thams cad bsreg par nus so// gzhan rengs pa la sogs pa'ang nus te/ bsam gtan dang sngags la nus pa thogs pa med pa'i yang phyir ro// sngags dngos su bas bsam gtan drag po ni khro bo lcags kyu can la sogs pa'o// gzhan go sla'o// de ltar gang 'gugs she na/ zangs gzhong nang du zhes bya ba smos te/ gang gis zangs gzhong pad+ma 'dab ma drug par bskyed la/ de nas der dgug par bya'o zhes so// khro bo'i che ba ni gtor ma bzhin no// dam tshig bsre ba ni chus so// dug gzhom pa dang gso ba ni sman gyis te dbang po lag pa la sogs pas so// gang gnas phyogs su bskyal ba ni/ ne'u gsing la sogs pa'i gnas su'o// 'di dag gi gtor ma'i cho ga dang nad gso ba'i cho ga la lhag par bstan to// 'phags pa lag na rdo rje gos sngon po can gyi rgyud kyi rgya cher bshad pa las le'u bcu pa'i bshad pa'o// // de nas klu gzir ba'i phyir cho ga bshad par bya ste/ de nas yang dag bshad par bya// zhes pa la sogs pa smos te/ zhi ba'i las kyis mi 'dul ba ni/ yongs su gdams pas mi 'dul ba'o// de gang gis gzir ba de ni klu gzir ba'i drag sngags sbo// sngags dngos su bas/ bsam gtan rdo rje thogs pa yis// gdul bya'i steng nas dbab par bya// zhes pa ni/ sngags kyi 'od kyis khro bo dbyug to thogs pa dang / ral gri dang / spu gri dang / 'khor lo la sogs pas klu thams cad kyi mig la sogs pa 'joms pa dang / gzhan yang mtshon cha'i char bab pas myos par bsam pa la sogs pa'o// 'og nas me yi 'khor lo bsam// zhes pa ni/ 'og nas me dang / phyogs brgyad nas me 'bar bar bsams te/ de'i dbus na gdul bya gnas pa nyid do// yungs kar dang zhes bya ba la sogs pa'i don ni/ ji skad smos pa'i rdzas thams cad kyis khro bo phra mo la sogs par bya ste/ des gzir bas brdeg par bya'o// khra spyang la sogs rtsa lnga'i gsob// gcan gzan sna tshogs mche sder dang / zhes pa ni/ gshog pa can dang / mche ba can dang / sna tshogs kyi rdzas thams cad 'phags pa gos sngon po'i sngags kyis dung bar byas nas de nas brdeg cing khro bo de dang mthun par bya'o// gcan gzan sna tshogs zhes bya ba 'di ni/ mche sder zhes bya ba la sogs pa'i don no// gang gi gcan gzan la sogs pa'i rdzas kyis gang gi lus la byab cing sprul pa'i khro bo thams cad kyis de dang mthun par bya'o// de'i don yang thog mar lhas byin gyis brlab cing bsnyen pa rdzogs pa'i rnal 'byor bas gnas yid du 'ong bar khung bu zur gsum pa bya ste/ tsan+dan dang / ldong ros la sogs pas sbrul nag po'i gzugs byas nas 'gugs pa sngon du song ste/ gong gi cho ga rdzogs par byas nas/ tha ma lam chen por sbas na de'i sbyor bas zhi ba la sogs par 'gyur ro// 'phags pa lag na rdo rje gos sngon po can gyi rgyud kyi rgya cher bshad pa las le'u bcu gcig pa'i bshad pa'o// // de nas mchod pa'i cho ga bshad par bya ba'i phyir de nas 'phags pa gos sngon po can gyi so zhes bya ba la sogs pa gsungs te/ nyid la nyid kyis mchod pa dbul// zhes pa ni/ rang gis rang la sprul pa ste/ 'di ltar rang gi dkyil 'khor gcig tu mngon par bsdu ba mdzad nas legs par sprul pas sems can 'dod chags 'dul bar mdzad pa'i phyir ro// hUM rdo rje bdug pa ma zhes pa ni/ lha mo dmar mo lag na rdo rje dri'i bye brag thogs pa'i tshogs te/ ci byed ce na/ bdag nyid dri yis rgyas mdzad ma// zhes pa ni/ de bzhin gshegs pa thams cad kyi bdag nyid gos sngon po can gyi dkyil 'khor dri'i bye brag gis yongs su rgyas mdzad ma zhes ba'o// de ltar bcom ldan 'das kyis rang gi lha mo la bos nas ci byed ce na/ rgyud chen po las de bzhin gshegs pa thams cad kyi gsang ba'i bdag po'i dkyil 'khor mnyes bar gyis shig // bdag dang bcas pa zhes bya ba'i don to// de ltar bka' stsal pa dang lha mo'i tshogs thams cad kyis kun nas bskor te 'di skad ces gsol pa/ hUM mgon po dus gsum bde ba che// gang phyir 'gro ba'i dbang po nyid// bdag gi dbang po 'di bzhes la// khyab bdag dpa' bo mnyes bar mdzod// ces bya ba dang / badzra d+hU pe pUM dza hUM zhes pa'i don to// spos kyi mchod pa bzhes shig pa'i don no// de bzhin du gzhan la yang sbyar te/ hUM rdo rje me tog ma zhes pa ni lha mo mthing ga lag na me tog thogs ba'i tshogs zhes pa'o// bdag nyid yongs su bkram mdzad ma// zhes pa ni/ bdag gi gnas su me tog gi tshogs kyis yongs su bkram zhes pa'i don to// hUM rdo rje mar me ma zhes pa ni/ lha mo mdog dmar mo lag na mar me thogs pa'i tshogs zhes pa'o// dkyil 'khor dri ma'i mun pa sel mdzad ma// zhes pa'i don to// rdo rje dri chab ma ni lha mo ljang gu ma lag na dri snod thogs pa'o// bdag nyid dngos po dag mdzad ma// zhes pa ni/ bdag gi dri mar gyur pa dag par byed ma zhes pa'i don to// de bzhin du rdo rje sgeg mo/ bde gshegs spyan rnams tshim mdzad ma// zhes pa nas/ sgra dang / dri dang / ro dang / rig bya'i bar du ji skad gsungs pa lta bu dang / de bzhin du/ rdo rje dur khrod gsang ba mo// bde gshegs byang chub sems kyis mnyes// zhes bya ba la sogs pa'i tshigs su bcad pa'i rgyud chen po las byung ba rnams kyis rgyud chen po'i mchod pa'i cho ga yongs su bstan nas/ da ni mchod pa'i de kho na nyid bstan par bya ste/ de la/ ji srid thams cad mchod pa che// zhes pa ni thams cad sbos la sogs pa'i lha mor byas te dbul ba'i phyir ro// ji srid mchod pa bde ba che// zhes pa ni/ 'dod pa'i yon tan gyi mchod pa ste/ dbang po'i rgyud tshim par byed pa'i phyir ro// ji srid mchod pa bla na med// ces pa ni/ gsang ba'i mchod pa ste/ gang gis gang la de phul ba de la dam pa bskyed pa'i phyir ro// mtshan ma'i mchog tu gyur ba'i phyir// ji srid yang dag mchod pa che// zhes pa ni mchod pa de'i de bzhin te gang gis mchod pa thams cad spros pa dang bral bar shes na sgrib pa thams cad las grol bar byed pa'i phyir ro// de dag gi don yang thog ma nyid du byang chub tu sems bskyed do// bla ma dang sangs rgyas thams cad mdun du bsams la rdzas las byung ba'am yo byad las byung ba'i lha mo la sogs pas mchod de bstod pa la sogs pa byas na/ de bzhin gshegs pa'i dngos grub dam pa thob par 'gyur ro// gzhan yang kun dga' 'gyur ba yi// rdzas ni rnal 'byor pa yis bzung // rdzogs sangs rgyas la phul gyur na// 'bras bu dam pa thob par 'gyur// sgyu ma tsam gyi blo gtad de// rtog med bdud rtsi lnga la spyad// gang gis gzhan la phul gyur na// rtog bral 'dod pa phun sum tshogs// mchod pa'i tshogs rab bzung nas ni// gang gis spros dang bral bar bya// spros med dogs pa med pa yis// phyag rgya chen po thob bar 'gyur// mchod pa 'di ni phyag rgya che// rdzogs pa'i sangs rgyas kun gyis bstan// sangs rgyas kun gyi dam tshig ni// mchod pa chen po 'di la gnas// de yang dngos grub 'dod pa yis// dus rnams kun du sems bskyed de// bla med mchod pas gzung bar bya// zhes bya ba la sogs pa 'byung ba lta bu'o// 'phags pa lag na rdo rje gos sngon po can gyi rgyud kyi rgya cher bshad pa las/ le'u bcu gnyis pa'i bshad ba'o// // de nas 'khor lo brgyad sngon byung ba bshad par bya ste/ de la sdud pa'i thabs kyi ting nge 'dzin gyis zhes pa/ thugs ka'i 'od zer dang sku'i 'od zer gyis zhes so// 'khor gyi klu rnams bsdu ma mdzad nas// zhes pa ni/ 'khor na gnas pa'i klu thams cad 'od zer gyis sdud bar mdzad do// me yi 'khor lor snyoms zhugs tshe// zhes pa ni/ sdug bsngal drag po nyams su myong bar bya ba'i phyir gnas brgyad me spor zhes pa'o// gsang ba me yi sngags bzlas pas// zhes pa ni/ da ha na badzra zhes pa'i sgra dang bcas pa'o// cir 'gyur zhe na/ klu rnams ma lus tshigs par mdzad// ces pa ni/ tsha ba nyams su myong ba'o// bral nas dpag tshad gnas su bros zhes pa ni/ bre da ba'i stobs kyis 'jig rten gyi gnas gzhan du bros zhes ba'o// slad bsdus bdud rtsi sman gyis gsos// zhes pa ni/ slar ting nge 'dzin gyi cho 'phrul gyis bsdus nas bdud rtsi'i rgyun 'byung ba zhes pa'i ting nge 'dzin la snyoms bar zhugs so// de'i tshe 'jig rten gyi khams thams cad rdo rje bdud rtsi bkod pa zhes bya bar gyur to// de ltar gyur ma thag de na gnas pa'i sems can gyis bdud rtsi la reg bar gyur to// de reg ma thag tu thams cad kyis bdud rtsi snang bas brgyan zhes bya ba'i ting nge 'dzin thob par gyur to// de'i tshe bcom ldan 'das la 'di skad ces gsol to// de bzhin gshegs pa thams cad kyi// gsang ba chen po'i bdag nyid pas// gang phyir bde ba chen po yis// bdag cag yid ni tshim par gyur// bcom ldan 'das/ gsang ba 'di las bdag 'das na// mgo ni 'gas bar 'gyur ba dang // lus ni dum bu dum bur 'gyur// rtag tu dmyal la sogs par bsreg // ces gsol to// las bcol so so'i gnas su bkod// ces pa ni/ de nas bcom ldan 'das kyis 'dus pa chen po de dag la bka' stsal pa/ 'dus pa chen po dag de ltar shes par gyis la/ de bzhin gshegs pa thams cad kyi gsang ba chen po 'di las 'da' bar ma byed cig // de ci'i phyir zhe na/ de bzhin gshegs pa'i gsung 'di ni gsung snyan la/ gsung zab pa/ gsung 'da' bar dka' ba/ gsung dri ma med pa/ gsung thogs pa med pa/ gsung yon tan thams cad dang ldan pa'o zhes bya ba la sogs pa'o// de nas khams gsum rnam par rgyal ba la sogs pas ni/ rdzogs pa'i sangs rgyas kyi mdzad pa phun sum tshogs pa de la ngo mtshar chen po skyes nas bstan ba'o// me brgyad 'khor lo'i bdag nyid che// zhes pa la sogs pas ni de bzhin gshegs pa thams cad kyi ngo bo nyid du gyur ba dang 'khor lo can gyi ting nge 'dzin 'byung po thams cad 'dul ba dang / thogs ba med pa'i las gzhan yang grub bar 'gyur bas/ yon tan gyi bdag po yon tan gyi rang bzhin du gyur ba ston pa'i yul yin pa nyid du ston ba'o// chu'i zhes pa la sogs pa'i don ni/ de nas 'phags pa lag na rdo rje gos sngon po can gyi rdo rje chu bo'i sbyor ba zhes bya ba'i ting nge 'dzin la snyoms bar zhugs so// ting nge 'dzin de la snyoms bar zhugs ma thag tu sku'i 'od kha dog sna tshogs las bdud rtsi'i chu rab tu 'bar ba byung ba ni 'di lta ste/ kun du dngas pa zhes bya ba'i rdo rje'i chu bo dang / kun du sbyin pa zhes bya ba'i rdo rje'i chu bo dang / kun du bsil ba zhes bya ba'i rdo rje'i chu bo la sogs pa dang / rdo rje'i chu bo dpag tu med cing bgrang ba las 'das pa cig byung nas kun du dbugs phyin par byas so zhes bya bas bstod pa'i yul nyid du bstan to// gzhan go sla'o// rlung brgyad kyi ting nge 'dzin la gnas pa ni/ de na yang 'phags pa lag na rdo rje bi du g.yo ba rdo rje zhes bya ba'i ting nge 'dzin la snyoms bar zhugs so// de'i tshe 'jig rten gyi khams 'di yang rnam pa drug tu g.yos/ rab tu g.yos te/ 'ur 'ur rab tu 'ur 'ur/ kun du 'ur 'ur/ rab tu 'ur 'ur ro zhes bya ba la sogs pa gzhan yang byang chub sems dpa' sems dpa' chen po de ltar rlung gi dkyil 'khor ni tshad med grangs med de dpag tu med cing bgrang ba las 'das pa'o// gzhan 'di la ni sems rtse gcig tu bya ba nyid do// bsdu bar bya ba nyid do// brtas bar bya ba nyid do// brtan par bya ba nyid do// yongs su brtan par bya ba nyid do zhes bya ba la sogs pa 'di ni bstod pa'i yul nyid du bstan pa'o// de la bstod pa ni rlung brgyad ting nge 'dzin la gnas nas zhes bya ba la sogs pas bstan to// de'i don yang rlung brgyad kyi ting nge 'dzin la gnas nas las thams cad thogs pa med pa dang / de la gsungs pa de la phyag 'tshal lo zhes pa nyid do// 'di yang yon tan ji lta ba nyid yin gyi gzhan du ni ma yin no// sa yi ting 'dzin la gnas nas// zhes pa ni/ de nas bcom ldan 'das kyis rdo rje brtan pa zhes pa'i ting nge 'dzin la snyoms bar zhugs so// de'i tshe khams gsum rnam par rgyal ba la 'di skad ces bka' stsal to// rigs kyi bu gong khyed kyis nga'i rdzu 'phrul gyi tshad ci tsam du gyur ba gsal ba de ni ye shes so// bka' stsal ba rdzu 'phrul bstan pa'i tshad phyogs gcig shes sam/ gsol ba bcom ldan 'das de ni mi shes so// bcom ldan 'das kyis bka' stsal pa/ rigs kyi bu de de bzhin te/ ngas sa'i 'khor lo'i ting nge 'dzin la snyoms bar zhugs pas sa'i rdul phra rab gcig kyang sems can gcig gis 'degs par nus pa ma yin te/ sems can bcus ma yin/ brgyas ma yin/ bye ba brgya'i char gyis ma yin te/ de ci'i phyir zhe na/ de bzhin gshegs pa'i ting nge 'dzin gyi tshad ni dpag tu med cing gzhal du med do zhes bya ba la sogs pa rgya cher 'byung ba lta bu'o// des ni sa'i ting nge 'dzin la phyag 'tshal ba'i yul nyid du bstan to// gzhan ni go sla'o// 'phags pa lag na rdo rje gos sngon po can gyi rgyud kyi rgya cher bshad pa las le'u bcu gsum pa'i rgya cher bshad pa'o// // de nas rdzogs pa'i rim pa bstan par bya ba'i phyir de nas/ dpal ldan rdo rje gos sngon can// zhes bya ba la sogs pa gsungs te/ phra mo'i ting nge 'dzin gyis 'khor lo rnam pa bzhi la dmigs pa'i ting nge 'dzin te/ de la snyoms par zhugs pa ni/ 'khor gyis gnod sbyin sprul pa'i gnod sbyin rnams so// shin tu yid dga' dang bas zhus// zhes pa ni/ shin tu yid mgu bar gyur cing dang ba'i stobs kyis zhus pa'o// de'i lan du/ phra mo'i thig le chen po yis// zhes pa ni/ gang gi phyir dbang po'i yul du phyin par dka' ba ni phra mo ste rdul phra mo'o// de dang 'dra bar phra mo'i phyir na phra mo ste 'khor lo rnam pa bzhi po de la bde ba chen po ni rtsa sum cu rtsa gnyis pa/ pad+ma lta bu'i dbyibs can ngo bo nyid kyi sku'i rang bzhin no// longs spyod kyi 'khor lo ni rtsa drug pa chos kyi sku'i rang bzhin no// chos kyi sku'i 'khor lo ni rtsa brgyad pa/ longs spyod rdzogs pa'i sku'i rang bzhin no// sprul pa'i 'khor lo ni rtsa drug cu'i rang bzhin pa sprul pa'i rang bzhin no// yang na bde ba chen po ni sum cu rtsa gnyis pa ste/ mtshan sum cu rtsa gnyis kyi rang bzhin ni sprul pa'i longs spyod kyi dpe byad bzang po'i rang bzhin no// chos kyi 'khor lo ni so so yang dag par rig pa bzhi dang / mi 'jigs pa bzhi'i rang bzhin no// de las gzhan pa'i chos thams cad kyang 'di'i nang du 'dus par 'gyur te/ ji skad du mtshan bzang po dang dpe byad dang / de bzhin du stobs dang mi 'jigs pa dang / gzungs dang / ting nge 'dzin la sogs pa/ lus 'di la ni rab tu gnas// gang zhig sangs rgyas yon tan 'di// lus 'di la ni gnas 'gyur la// rang gi rnam rtog las kyi phyir// dman pa rnams kyis rtogs ma yin// de bas gsang don 'dod rnams kyis// bskyed pa la ni gnas par bya// bskyed pa la ni gnas gyur nas// rdzogs pa'i rim pa bsgom par bya// rdzogs pa chen po'i rang bzhin la// rtse gcig gnas par gyur pa yis// chos kyi de nyid mthong bar 'gyur// gzung dang 'dzin pa mi dmigs shing // bya dang byed pa mi dmigs te// gnyis med gcig gi ngo bo dang // de las 'das pa mi dmigs pas// chos kyi snying po bla na med// gsal bar nyams su myong ba dang // rab tu gnas par gyur ces bya ba la sogs pa lta bu ste/ 'di dag gi don yang rang gi sa bon la brten nas/ rang gis thog mar bskyed pa'i rim pa mchog tu gyur nas rdzogs pa la sogs pa rim gyis snying po'i don khong du chud par 'gyur ro zhes bya ba'i tshig gis/ gzhan yang bde ba chen po ni chu tshod kyi rang bzhin longs spyod kyi rang bzhin 'khor lo'i 'pho ba bcu drug gi rang bzhin no// chos kyi 'khor lo ni thun brgyad kyi rang bzhin no// sprul pa'i 'khor lo ni dbugs rgyu ba drug cu rtsa bzhi'i rang bzhin no// gzhan yang bde ba chen po ni so so'i gnas kyi rang bzhin te// longs spyod kyi 'khor lo ni bsdus pa'i gnas kyi rang bzhin no// chos kyi 'khor lo ni gnyis su med pa'i gnas kyi rang bzhin no// sprul pa'i 'khor lo ni de kho na nyid kyi gnas kyi rang bzhin no// gzhan yang bde ba chen po ni gsang ba'o// longs spyod kyi 'khor lo ni sbyor ba'o// chos kyi 'khor lo ni bde ba'o// sprul pa'i 'khor lo ni de kho na nyid do// gzhan yang bde ba chen po la sogs pa bzhi ni phyag rgya bzhi dang / tshad med pa bzhi dang / bsam gtan bzhi dang / nges par byed pa bzhi dang / lam bzhi la sogs pa'i rang bzhin can yin te/ ji skad du/ gang gis bde ba chen po la sogs pa'i// 'khor lo chos rnams kun gyi rang bzhin no// gang phyir bdag nyid rgyal po che// kun la dbang sgyur bde ba'i mchog // sangs rgyas sangs rgyas dam pa dang // byang chub sems dpa' dam pa yang // gsang ba gzhan las rnyed ma yin// de bas 'dir ni thabs kyi mchog // ces bya ba la sogs pa lta bu'o// de'i thig le ni gang gis bde ba chen po la A li nyis skor dang haM mgo thur du bltas pas brgyan pa'o// longs spyod la A lis bskor ba gcig dang / oM gyen du bltas pas brgyan pa'o// chos kyi 'khor lo dang po'i yi ge brgyad dang / hUM mgo thur du bltas pas brgyan pa'o// sprul pa'i 'khor lo la A li gnyis dang / oM mgo gyen du bltas pas brgyan pa'o// de dag ni 'khor lo dkar po dang / dmar po'i nyid du blta bar bya'o// cir snang dngos po gcig tu 'dus// zhes pa ni// dga' ba la sogs pa'i rim gyis bde ba dam pa thob par 'gyur te/ rnal 'byor gyi lam du byas pa'o// de nas phyag rgya'i lam bshad par bya ba'i phyir/ de nas dpal ldan gos sngon can// zhes bya ba la sogs pa smos te/ 'dod chags kyi ting nge 'dzin la gnas pa ni de bzhin gshegs pa dang gtso mo gnyis su med par rol pa ste/ 'di ltar bcom ldan 'das rdo rje gos sngon po can sreg ma dang gnyis su med par snyoms par zhugs so// bde gshegs gos sngon can ni gsang ba mo dang gnyis su med par snyoms par zhugs so// rin chen gos sngon can ni zhi ba mo dang gnyis su med par snyoms par zhugs so// pad+ma gos sngon can ni/ gcer bu ma dang gnyis su med par snyoms par zhugs so// las kyi gos sngon can ni/ rgyal ba mo dang gnyis su med par snyoms par zhugs so// de gang gis longs spyod chen po gsang ba'i lha mo rnams kyang 'di lta ste/ rdo rje bdug pa mo zhes bya ba dang / rdo rje me tog ma zhes bya ba dang / rdo rje mar me ma zhes bya ba dang / rdo rje dri chab ma zhes bya ba dang / gzhan rdo rje sgeg mo zhes bya ba dang / phreng ma zhes bya ba dang / glu mkhan mo zhes bya ba dang / gar mkhan ma zhes bya ba dang / gzugs dang / sgra dang / dri dang / ro dang / reg bya dang / bdud rtsi ma la sogs pa'i lha mo 'di dag gis phyogs kun nas bskor te mchod pa sna tshogs byed pa'o// gzhan dag las kyang // gang gis bde ba chen po yis// 'khor lo gsang ba 'di dag bsgom// shes rab yid du 'ong ba la// legs brtags byin gyis brlab par bya// mkhas pa'i cho ga bzhin gnas pa'ang // b+ha ga la ni ling ga bzhag // la 'das pa la mnyam sbyor ba// mchog gi rtsa ni gzugs par bya// gang gis 'dod pa longs spyod rnams// ci nus pa ni legs par bya// gsang ba'i bsrung ba'i cho ga yis// phyag rgya dam tshig legs par bzhag // dam tshig rdzas rnams bsdu bya ste// gsang ba'i cho ga bzhin du blang // pa ra ga ti swa ti ka / hi ti ker shing ka dag dang // ha na pa da ka ra ya// ra dang da dang rU ba yi// dud 'gro dgug 'dra skad 'byin dang // g.yas brkyang g.yon pa brkyang ba dang // 'og bzlog par dang yun ring gnas// glu ma 'dren ma smra ba mo// drag mo 'gro ba dung mkhan ma// skad sgrogs dang ni lce 'byin ma// klu dbang ljon shing 'phyad ba dang // steng du 'byin pa la sogs pa// rol pa'i sgra chen legs 'byin pa// gsang ba sgyu dra go 'byed dang // rgyas dang gyen du 'dren pa dang // seng ge mo yi spyod pa bzhin// gang gis legs par rol pa yis// mkha' la spyod pa'i 'dug stangs kyi// rim gyis yang dag gnas par byed// glang po la sogs rigs mdzes pa// gsang chen nyi ma mdzes pa yin// de nyid yang dag grub par 'gyur// zhes bya ba'i rim pa 'dis gsang ba'i spyod pa la gnas pa la/ 'khor gyi gnod sbyin mang po kun// zhes bya ba la sogs pa ni 'dod chags dang bral ba rnams so// sngags dang dus dang brgyal ba ni// de'i rigs kyi bye brag rnams so// de yang bshad pa/ chags bral 'gyur ba'i rdzogs sangs rgyas// mi rigs dman pa'i spyod la gnas// lam ni gzhan du grol bar 'gyur// rgyal ba'i bstan pa 'dzin pa rnams// sems ni rab tu bsreg par 'gyur// gang gis gsang ba ma yin te// skye bo'i spyod pas gnas par 'gyur// kye ho 'dus par gyur pa rnams// skal ba ma yin myur du 'ongs// sangs rgyas rang gi mtshan spangs pas// gang zhig 'khor ba'i btson rar gnas// de bas de yang de nyid ni// kun du brlag par 'gyur ba yin// zhes bya ba la sogs pa'i rim pa 'dis thams cad the tshom dang som nyi skyes nas yid mi dga' zhing mya ngan gyi gdung ba chen pos yongs su gdungs te/ de'i tshe bslang ste bla med don bstan te/ zhes pa ni/ gzhan yang // deng nas rgyal po gos sngon can// khams gsum ba la legs par bltas// khams gsum rgyal po khro bo yis// mya ngan gdung ba'i 'gro kun bslang // kye ma sangs rgyas mdzad pa che// kye ma mdzad pa mdzad pa che// kye ma mdzad pa rmad du byung // kye ma mdzad pa shin tu zab// kye ma mdzad pa mdzad pa'i mchog // blun pa dug gis 'chi bar ston// thabs dang ldan pa bdud rtsir 'gyur// yang dag 'gro ba kun sgrol bar// bud med kyi ni gnas na gnas// gang la snying po reg 'gyur ba// de la snying po snying po 'byung // de la g.yo ba bde ba nyid// pho rnams mtshan ma'i lam du 'byung // lam gyi 'khor lo nang du zhugs// ye shes 'khor lo kha phye nas// byang chub sems ni rgyun du 'bab// dman pa'i sa bon byin brlabs te// 'gro ba rnams kyi mig phyed 'gyur// dpa' bo 'di la gnas brten pa// nges par byang chub snying po 'thob// 'dus pa chen po'i 'khor de dag rmad du byung ba'i theg pa chen po'i sems skyes/ de nas 'khor gyis yid ches pa dang / des pa skyes nas bstod pa ni// kye ho gsang bdag gos sngon can// zhes bya ba la sogs pa ste/ bla med rdzogs pa'i byang chub rang bzhin ni chos thams cad kyi de bzhin nyid/ gang gis de mngon du gyur pa de'i phyir/ de la de skad ces bya'o// de'i ngang du 'dod chags dag pa'i blo ldan pas// zhes pa ni// 'dod chags dang de'i yul la sogs pa'i snad ba'i dus nyid na rang bzhin med pa'i blo dang ldan pa'o// mngon par sangs rgyas pa ni ye shes phun sum tshogs pa phul du dbyung du med par rang dang 'gal ba'i sgrib pa thams cad spangs pas bstod pa'i yul nyid du bstan to// de'i bshad pa/ gsang ba chen po spyod pa la// gnas pa gos pa ci yang med// pad+ma la ni 'dam gyis bzhin// mnyes pa yang ni mchog tu 'gyur// chos rnams dngos po dang bral bas// dngos po la ni mi gnas kyang // 'gro ba nyon mongs 'dul ba'i phyir// dam pa'i spyod pa ston par mdzad// dman pa rnams la dman pa rnams 'gyur kyang // gang gis khyod la mchog tu mchog tu 'gyur// nyes bas legs pa kun ldan zhing // yon tan thams cad 'byung ba'i gter// ma smin pa dang ma grol ba'i// 'khor las rgyal bar byed pa nyid// skal ba dman par gyur ba'i phyir// gsang ba bdag gis sngar ma mthong // de bas rgyal po bcom ldan 'das// legs par ston pa'i rdzi bo la// gtsug gi nor bus gzung bar gyis// zhes pa ni rigs pa 'di la yang // yang dag pa'i gtso bo la mngon sum du bstod par 'os pa bstan pa'o// 'phags pa lag na rdo rje gos sngon po can gyi rgyud kyi rgya cher bshad pa las le'u bcu bzhi pa'i bshad pa'o// // de nas 'dus pa'i 'khor rnams kyis 'khor gyi gtso bo la bstod pa mdzad pa/ gsang bar gyur pa'i don la yid ches rjes su yi rang zhing dga' bar gyur nas shes pa'i don te// lcang lo can gyi zhes bya ba la sogs pa ni spyod pa'i yon tan gyi sgo nas bstod pa'o// 'khor gyi klu tshogs 'dul mdzad pa// zhes bya ba la sogs pas ni khyad par du rang gi gdul bya 'dul ba'i sgo nas bstod pa'o// sna tshogs dag pa'i sku mnga' zhing // zhes bya ba la sogs pas ni/ spyir gdug pa can thams cad 'dul ba'i sgo nas bstod pa'o// ji ltar bsam pa'i dngos po kun// zhes bya ba la sogs pas ni yon tan thams cad kyi 'byung gnas su gyur par bstod do// 'di dag gi don rgyas par ni le'u dang por bshad zin zhes pa'i don to// bdag gis dman par gyur pa'i 'gro ba yis// rtogs phyir bsdus pa'i rnam par bshad pa 'di/ blo dman gyur phyir brtsam par mi rigs kyang // gang la grags par brten te brtsams pa 'dis// dge ba 'di yis 'gro ba'i skye bo rnams// gsang chen snod du gyur dang bzlog pa kun// snod gyur dam pa de yi zhal mthong nas// phun sum tshogs pa rnams kyis 'byor bar shog // 'phags pa lag na rdo rje gos sngon po can gyi rgyud kyi rgya cher bshad pa/ slob dpon chen po mchog rab snying pos mdzad pa rdzogs so// 