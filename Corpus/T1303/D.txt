@##// rgya gar skad du/ s+thU la pat+ti/ bod skad du/ ltung ba sbom po/ thugs rje chen po la phyag 'tshal lo// rdo rje sems dang bla ma yi// zhabs kyi pad+mar rab btud de// rnal 'byor sdom par gang gsungs pa'i// ltung ba sbom po bshad par bya// rnal 'byor gang zhig rig ma ni// dam tshig med pa'ang stobs kyis spyod// de la 'phya bar byed pa yang // de yi ltung ba dang por gsungs// rgyud las ma gsungs rim nyid kyis// gang zhig bdud rtsi bsten pa yang // de la ngan 'gror ltung ba yi// ltung ba gnyis par 'gyur ba yin// rmongs pa gang zhig tshogs 'khor lo// rtsod par sangs rgyas kyis gsungs pa'i// dam tshig la ni bzhad gad byed// de la gsum par 'gyur ba yin// gsang ba'i chos ni gang gsungs pa// blo ngan gsang bar mi byed na// rmongs pa'i rnal 'byor ba de la// sbom po'i ltung ba bzhi par 'gyur// dad ldan chos la 'dri ba na// chos nyid gzhan du ston pa ni// de la sbom por bshad pa yi// ltung ba lnga par rgyal bas gsungs// nyan thos theg pa can dag dang // zhag bdun du ni lhan cig gnas// sbom por grags pa de la ni// drug par rab tu 'gyur ba yin// yang dag de nyid mi shes par// gang zhig de nyid nga rgyal byed// rmongs pa'i sems ldan de la ni// sbom po zhes bya bdun pa yin// gang zhig snod min sems can la// phyi yi chos mos de la yang // gsang ba'i chos ni yang dag ston// de la sbom po brgyad par 'gyur// blo ldan byang chub sems dpa' yis// 'di dag spang bar bya ba ste// gal te byung na cho ga bzhin// bshags na dmyal bar mi 'gro'o// thabs ni 'di dag nyid kyis ni// bsnyen par bshags par mi byed na// bla mas slob min de bzhin du// rdo rje'i spun gyi tshogs kyis kyang // ltung ba bsdus pa byas pa las// bdag gis bsod nams gang thob pa// 'gro kun ltung bas mi gos shing // dam tshig snod du 'gyur bar shog // ltung ba sbom po bsdus pa slob dpon rta dbyangs kyis mdzad pa rdzogs so// 