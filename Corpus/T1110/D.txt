@##// rgya gar skad du/ do ha ko Sha u pa de sha gI ti tsA ma/ bod skad du/ mi zad pa'i gter mdzod man ngag gi glu zhes bya ba/ 'jam dpal gzhon nur gyur pa la phyag 'tshal lo// e ma mkha' 'gro gsang ba'i skad/ gnyis med rang bzhin phyag rgya chen po'i gnas// sangs rgyas chos dang dge 'dun de rang bzhin// byang chub sems dpa' bde ba'i mgon po la// phyag bzang po yis btud de bshad par bya// skye bo srid pa'i 'khri shing lta bus bkris pa rnams// bdag tu 'dzin pa'i mya ngan thang la rab tu skams// rgyal bu gzhon nu srid med pha dang bral ba bzhin// bde ba'i go skabs med pas sems la zug rdzur gyur// dpyad pas ma 'ongs de bzhin nyid kyi ye shes ni// byas pa rnams dang bral zhing bsags pa'i las min zhes// rang nyid shes pa'i mda' bsnun gyis ni de skad smras// mkhas pa thams cad snying la dug gis khyab par gyur// sems nyid rnal ma'i don ni kun gyis rtogs dka' ba// mtha' yis ma gos dri ma med pa'i snying po ni// rang bzhin gdod nas rnam pa kun gyi dpyad bya min// gal te dpyad na dug sbrul gtses pa kho nar zad// blo yis gzhag pa'i chos 'di thams cad rang gis stong // rkyen dang bral phyir brtag pa thams cad yod ma yin// rang bzhin gnas su grol ba'i de bzhin nyid shes na// mthong thos la sogs med cing de yis mi mthun bral// dngos por rtog pa thams cad phyugs dang 'dra bar brjod// dngos med rtog pa de bas shin tu blun 'gyur zhes// mar me 'bar dang bsad pa'i dpe yis brjod pa dag // gnyis med rang bzhin phyag rgya chen por gnas// dngos por skyes pa dngos po med par rab zhi zhing // de yi phyogs dang bral ba mkhas pa de nyid ni// blun po rnams kyi blo la rang gis dpyad byas na// skad cig grol ba de la chos kyi sku zhes bya// grol ba de las gzhan pa'i bde chen sa yod ces// byis pa rnams kyis smras kyang smig rgyu'i chu dang mtshungs// sa dang lam dang sangs rgyas thams cad go gcig pa'i// gnyug ma'i ye shes 'di nyid yin gyi yid la dris// de ltar rtogs pa'i mi de la ni 'ching ba med// rdul ma spangs shing rdul gyis cung zad gos pa med// nyon mongs gnyen po gnyis su 'byed pa ga la yod// de ltar brtson pa'i skye bu de ni 'khor bar 'ching // sa dang chu dang me dang rlung dang nam mkha' rnams// lhan cig skyes pa'i ro gcig las ni gzhan yod min// srid dang mya ngan 'das pa gnyis su mi rtogs pa// 'di ni chos kyi dbyings kyi gnas lugs yin par bshad// rlu ma mkha' 'gro gsang ba'i skad// kye ma rang la rang gis de nyid mtshon te ltos// ma yengs pa yi sems kyis lha dang bral gyur na// yengs pa'i sems kyis de nyid rtogs par mi 'gyur te// dngos po'i tshang tshing gseb tu de nyid nor bu stor// kye ma 'dod pa'i dngos po gang la'ang khyod nyid chags ma byed// gal te chags par bya ba'i yul la yid chags na// 'di ni bde chen sems mchog gzir ba'i nad rab ste// dri ma med pa'i sems la 'dod pa'i mchod gyis btab// kye ma rgyu dang 'bras bu gnyis su ma lha cig // dngos por skye ba'i rgyu dang 'bras bu yod min te// re dang dogs pa'i dug gis rnal 'byor sems myos na// lhan cig skyes pa'i ye shes gnas de 'ching bar 'gyur// kye ma rang bzhin bral ba'i de nyid bsgom du yod ma zer// gal te bsgom par bya dang sgom byed gnyis rtogs na// gnyis su 'dzin pa'i yid kyis byang chub sems spangs te// skyes du de yis rang gis rang la sdig pa byas// kye ma bla ma'i zhal gyi bdud rtsi'i thigs pa ji snyed pa// nges shes sngon 'gro pa yis rab tu blang bar bya// dus dang thabs la mkhas pas dus su ma bsten na// long bas rgyal po'i bang mdzod rku dang 'dra bar 'gyur// kye ma rin chen dbang dang bral ba'i skyes du ni// gdol pa dman pa zhig gis rgyal por re smon bzhin// rig pa 'dzin pa'i rgyud rnams der bslus pas// mkha' 'gros chad pa bcad nas rdo rje'i dmyal bar lhung // kye ma dge ba'i bshes gnyen dag las mchog gi don blangs nas// dam par mi 'dzin dman pa'i sems kyis yongs spong ba// skye bo rab rib gzeb kyis khyer bar gyur pa na// bskal pa chen por rang la sdug bsngal byas par zad// kye ma brtan pa'i sa la phyin nas dam tshig mi ldan na// rgyal pos chad pa gcod pa'i mi ni bzung ba lhar// rnam smin lcags kyus srog gi rlung ni bzung byas nas// khro chu khol ma khar blugs pa ni bzod par dka'// kye ma gnas lugs rtogs kyang dman pa'i spyod pa nyid byed na// rgyal po khri las bab nas phyag dar byed pa bzhin// zad mi shes pa'i bde ba chen po nyid spangs nas// 'khor ba'i bde ba dag la reg pa nyid kyis 'ching // kye ma spros pa rnams dang bral ba'i rang gi sems mthong nas// spros pa rnams la ched du 'bad pa'i rnal 'byor ni// nor bu rin chen rnyed nas 'ching bu tshol ba bzhin// 'bad pa byas kyang snying po'i sa ni nam yang min// e ma mkha' 'gro gsang ba'i skad// byang chub sems zin pa dang byang chub sems rtogs dang // 'bad pa dang bcas 'bad pa bral ba'i ye shes ni// dam pa rnams kyi zhal gyi bdud rtsi las byung ba// nyi ma zla ba gnyis kyi dbus su gsal bar byed// tshad dang ldan pa'i skyes bu'i sna rtse las byung zhing // mtshan dang ldan pa'i phyag rgya las ni de sems gcig // gzugs sogs dngos po'i chos rnams de yis mdog bsgyur nas// zhi ba dang bcas man ngag gis ni shes par bya// 'od gsal ba yi chos nyid de ni nges mthong nas// bla ma'i dus thabs bsten pa de ni cher rtogs la// shes rab pha rol phyin dang mdo gzhan las rnyed cing sku// kun la sbyar ba'i sems ni rab tu bsgom par bya// phyi dang nang du balha ba med pa'i sems de ni// gang gis mi bsam gang la yang ni sems ma yin// rang bzhin gnas pa rdo rje rtse mor klu blangs pa// bde chen gzab gtad bral ba chu bo lha bur bsgom// 'dus pa'i tshogs su spros pa kun gyis g.yengs pa'i sems// 'pho dang 'jug pa med pa'i rang bzhin brtan pa nyid// sems kyi snying po rang dga' bar ni legs btang ste// smyon pa lta bu'i sems ni bya ba dang zal ba// mtha' yis ma gos ye shes de ni bsgom par bya// sgom dang bsgom bya med pa'i sems ni rang bzhin bral// re dogs med pa'i mthar thug pa ni rdo rje'i sems// dmyal bar song srid na yang de la sdug bsngal med// srid dang 'bras bu mchog la gnas kyang lhag pa rnyed min pas// bde dang sdug bsngal gnyis kyis phan dang gnod spangs nas// bzang dang ngan pa'i spyod pas de la 'phel 'grib med// rtog pa'i ye shes gnyis bral 'di las ma gtogs pa/ sangs rgyas che bar 'dod na rmongs par shes par bya// bya ba med pa'i yid kyis gang yang ma btsal na// yon tan btsal mi dgos shing de yi mi mthun bral// rgyu dang bstan bcos kun las de nyid rnyed min pas// zhe 'dod med pa'i sems la rgyu yi dri ma bral// gang du'ang ma lta ye shes chen po nyid myong ba// 'khor ba'i dug rnams zhi bar nus pa'i rnal 'byor pas// dge slong gzhu 'dra rgyal srid kun la dbang sgyur byed// mig ni mi 'dzums bsgom du med pa'i rnal 'byor pa// dben pa'i gnas dang gnas mal med pa'i gnas nyid du/ chags dang sdang ba spangs pa'i dri ma med pa'i yid// don dam sems kyi ngo bo de ni bsgom par bya// e ma mkha' 'gro gsang ba'i skad// dkyil 'khor pa dang sbyin sreg pas stong zhing // sngags dang phyag rgya rab gnas la sogs rnam bral ba// rgyud dang bstan bcos kun gyi bsgrub par mi nus pa'i// rdo rje ye shes 'di ni rang bzhin gnas na mdzes// gcig gis go bar nus pa rin chen brda yi mchog // sbrul gyi gzeb ltar gzhan la mdzes pa yod ma yin// snying pos snying po mtshon pa bla ma mchog dag las// rtogs pas gzhan la mtshon te de nyid rang la mtshon// nam mkha' nor bu nyi ma lta bu'i mthu mnga' ba// thig le gsum dang yid dran pa dang dran med dang // sbyor ba'i sgra sogs gang la'ang spyod par nus rung ba'i// gser 'gyur rtsi ltar chos rnams thams cad ro mnyam 'gyur// lam sbyang ba la gnyug ma'i ye shes gcig pu gcig // lam nyid brdas ston pa ni bla ma mchog dag la// gzugs sgra dri ro reg dang chos la brten par bya// chos rnams thams cad rkyen med par ni skye ma yin// ma skyes pa la mkhas pa'i skal ldan de dag gis// skyes pa thams cad la ni shugs kyis mkhas par 'gyur// tha mi dad pa'i ye shes kho na gcig pu nyid// rang bzhin gzhag pa'i sems kyis rang la khyab par 'gyur// bdag dang gzhan du snang ba'i rang bzhin gcig shes shing // de nyid kho na ma yengs pa yis yongs bzung ste// de nyid sems kyi zug rngu yin phyir btang nas kyang // gang la'ang zhan pa med pas bde ba len par byed// sems la gnod pa'i las ni thams cad kyis stong zhing // rnyed dang len pa'i bya ba gang gis gos pa med// rtsol dang bral zhing gnas skabs glo bur rkyen med par// snang ba sna tshogs phyag rgya 'di ni gzigs mor che// thams cad thams cad dam pa'i dus su nyer mthong nas// bla mar ma gyur chos ni gang yang yod ma yin// bar snang mdzub mos mtshon pas bar snang mthong ba med// bla mas mtshon pa'i bla ma de yang de bzhin no// brtul zhugs spyod pa'i rnal 'byor pa ni grong khyer sems// rgyal po'i pho brang 'jug cing bu mo dang rtse yang // sgyur ba sngar zos pa yis sgyur ba mthong ba bzhin// yul rnams thams cad de bzhin nyid du rig // tshogs kyi 'khor lo nye bar brgyan pa'i gnas nyid du// kun du ru yi skabs su bde ba che mthong nas// brda dang dam tshig ldad pa'i rnal 'byor rnams kyis ni// srid dang zhi ba mnyam pa nyid legs phyag rgya che // e ma mkha' 'gro gsang ba'i skad// ye shes skyes pa'i rnal 'byor gang la'ang dogs med pas// dbang phyug thabs dang ldan pas mthar skyes btsal bar bya// dman pa'i grong khyer zhugs nas gang dang mthun pa la// chung ngu chung ngus brid cing chen po de la sbyin// de yis bsnyen bkur byas pa'i rdzas ni ji snyed pa// bdag gir med pa'i sems kyis de la gtad par bya// kun du 'khyam zhing mtshan ma rab tu brtag bya ste// rigs dang kha dog mtshan ma'i tshogs kyis rim shes bya// rang gi bu mo ma dang sring mo tsha mo dang // g.yung mo tshos ma smad 'tshong gso ras kyis 'tsho ba// sngo bsangs dang ni dkar sham dmar ser sprug nag ma// sme ba can la rgyud sbyar sla ba'i phyag rgya ni// bcu drug lo lon rab tu mdzes pa skra ser li// ut+pal yi dris khyab nu ma sra mkhregs rked pa phra// smad kyi zheng rgyas b+ha ga rub cing chags pa'i mdangs// rkyang ma dang bcas gsang thub gus pas rab tu gzhol// dad pa rab tu brtan zhing rtog pa chung gyur pa// rtags gsum ldan pa'i phyag rgya dbang gis smin par bya// yon tan bzung na rang gis rig pa'i ye shes sbyin// skabs su ro snyoms gnyug ma'i ye shes phyag rgya bzung // btsun mo'i shu kra dgug pa'i phyag rgya chen mo ni// dus kyis bsdu ba byas nas rtog med mkha' la bstim// res 'ga' tshong dus gnas na ji ltar 'dug // don gyis don la bltas nas don nyid gar dgar btang // res 'ga' dur khrod zhugs nas sgron ma dag la spyod// nyam nga med pa'i sems kyis yi dwags gnas su nyal// gdol pa rnams dang 'grogs te ro yi 'khor lo drang // 'di bya med pa'i spyod pa tshad du gzung mi bya// glu gar gling du rtsed 'jo rol mo'i tshogs su 'jug // he ru ka yi gar dang drug la skyes sogs grus// sems la gzengs bstod cung zad skyo bar mi bya'o// rgyab tu la ba bgo zhing yan lag zangs mas spras// 'khor lo ldan pa'i thor tshugs spyi gtsug dag tu gzung // rus pa'i dum dus yan lag kun la brgyan byas nas// glang chen stag gi pags pas stod dang smad dkris te// kha TI dril bur ldan pa lag tu thogs par bya// glang chen smyon pa'i spyod pa skugs pa byas nas ni// bya med mi bya med pa'i spyod pa rang shugs kyis// glang chen mtsho ru zhugs 'dra rtag tu spyon sems kyis// dman pa'i chos rnams spyad na grol bar mda' bsnun zad// me ma mkha' 'gro gsang ba'i skad// sna tshogs chos rnams thams cad ro gcig par// ston par byed pa bla ma dam pa nyid yin te// ngang pa'i mchu dang mtshungs pa'i rje btsun mchog de ni// gus pa'i sems kyis gtsang ma'i spyi bor blang bar bya// gcig tu bsdus pa'i sems ni mtshon byed bla ma ste// mtshon par bya ba'i gzhi ni slob ma'i snying nyid do// de rtogs pa yis sdug bsngal thams cad skad cig la// 'joms par byed pa'i dpa' bo de ni drin can pas// don la bltas nas byas pa drin du gzo ba'i phyir// sman pa'i rgyal po de ni rtag tu gzung bar bya// 'khor ba'i rgya mtsho zab cing rgya che las// sgrol ba'i gru mchog de ni gzhan med de// dam pa'i gru la brten nas bde chen rnyed gyur pa'i// stobs chen gnyen pa de ni g.yo med kun gyis bkur// ye shes nyi ma lha bu'i 'od zer dag pa yis// ma rig rig par byed pa'i skyes bu mchog de ni// gser 'gyur rtsi ltar chos rnams thams cad bde bar sgyur mdzad pa'i// thabs la mkhas pa 'khor los sgyur rgyal rtag tu bsten// chu bo lta bu'i sems kyis gnyis lha zil gnon cing // gang yang ma spangs gos pa med pa'i ye shes ldan// blo ma bcos shing blo yi rnam pa gnas gyur pa// bla ma dam pa'i zhal gyi bdud rtsi las ni byung // sems dang sems las byung zhes tha snyad pa rnams kyis// brtag pa 'di ni rnal 'byor pa yi grogs rnams su// sgyur bar byed pa bla ma'i zhal gyi pad+mo ste// thams cad dge ba'i bshes su bsgyur ba de las byung // rgyud rnams kun du spras shing tha snyad kyis dben pa// sangs rgyas rnams kyi gsang ba sus kyang shes mi 'gyur// man ngag mig gis mthong zhing dbang ba'i ros khyab pa// zhabs kyi rdul la reg na ye shes rig par 'gyur// sna tshogs dngos po'i chos la stong pa'i mda' 'phen dang // stong pa snang ba'i thabs kyis myos bar 'gyur byed pa// shes rab shes pas snang ba gzhal byar mthong ba ste// shes rab de ni bla med slob dpon dag las 'byung // nyon mongs thams cad thabs kyis mchog tu sgyur byed dang // rtog pa'i zug rngu gang gis sgyur bar mi nus pa// 'di ni man ngag snying po las ni nges 'byung dang // de yang rje btsun mthu las nges par rnyed par 'gyur// de phyir rgyud par ldan pa'i byin rlabs gang ldan pa// dus thabs bsten pa mkhas pas rtag tu bsten par bya// e ma mkha' 'gro gsang ba'i skad// thabs dang shes rab rang bzhin mnyam pa nyid rtogs nas// 'od gsal las ni lhan cig skyes pa rnyed par 'gyur// zla ba rgyas 'dra ba ni goms pa las byung ste// gsal bar byed pa sA lu nyi zla'i 'od 'drar spyod// dngos grub kun gyi rtsa ba rdo rje slob dpon yin// legs par sbyangs pa rgyu nyid 'bras bu kun gyi lus// bde bar gshegs pa'i bka' dang mthun par bya ba'i phyir// byang chub sems dpa' bde ba'i mgon pos legs gsungs pa// chos kyi sku dang longs spyod rdzogs dang sprul pa'i sku// ngo bo nyid kyi sku ni rgyu 'bras rab shes bya// sgro skur gnyis kyis stong pa gnyis med chos yin te// ngo bo nyid kyi bde ba de ni longs spyod che// sna tshogs pa yis 'gro ba thams cad sprul pa las// dbyer med ye shes nyid ni kun gyi bdag // skyed par bya dang byed pa'i rang bzhin mi dmigs kyang // goms pa'i mthu yis dogs pa thams cad zil mnan nas// 'bras bu gnyis ni rang dang gzhan don phun tshogs yin// rgyu dang 'bras bur btags kyang ngo bo de dbyer med// smon lam snying rje'i stobs kyis gzugs sku rnam gnyis 'byung // bum pa bzang dang dpag bsam shing dang nor bu rin ched ltar// gang gis bzung ba med pa'i sku ni rab tu mdzes// gdul bya rnams la sna tshogs pa yi gzugs shar bas// de dag thams cad bsam mi khyab pa'i sprul pa ste// bsam du med pa'i ye shes rang byung gang bsgom pa// der ni 'bras bu ma lus bsgom par 'gyur ba yin// theg pa chen po bla med snying po'i lam 'di ni// 'bras bu lam du khyer nas gdod nas 'bras bur gnas// gzhan don phun sum tshogs pa 'bras bu'i mchog yin te// sbyangs pa gtso bor gyur pa sogs las de ni 'byung // grol ba chen po las sbyangs re ba med pa'i sems// rgyun mi 'chad pa'i mthu las nges pa rnyed par 'gyur// skyes bu rin chen gang la lha rdzas 'di skyes pas// gdug pa ma lus thams cad skad cig nyer zhi thim// seng+ge glang chen snyon dang stag dang dred mo dang // gcan zan khro bo dug sbrul me dang g.yang sa dang // rgyal po'i chad pa dug dang thog dang lce 'bab pa// thams cad ngo bo de nyid yin phyir gnod pa med// rnam rtog dgra chen choms pas dgra 'di thams cad choms// bdag lta'i gdug pa thul bas gdug pa thams cad thul// de phyir sems kyi nor bu 'di ni dam par byos// e ma mkha' 'gro gsang ba'i skad// sku dang gsung dang thugs kyi gsang ba gang rig pa// skyes bu de la gdug pa'i lkugs pa yod ma yin// las rnams gang la'ang dge dang sdig pa gnyis rtogs pa// gang zhig rtsol ba de ni gdug pa'i sbyor bar bshad// gang zag gis spyod de ni rang gis rang bcings pa'o// mos pa rgyun chags pa yi nad kyis 'khor bar lhung // rtog ges dgos pa med cing snga mas chog par zad// gang la dmigs kyang dmigs pa de yis thar pa sgrib// bzang por rtogs kyang de yi nad kyis 'khor bar lhung // dman pa'i las la brtag na rnam smin rgyun mi 'chad// brtag pa med pa'i sems ni nam mkha' lta bur gnas// nam mkha' gnas pa med pa de nyid tha snyad bral// bral ba'i sems la brtag dang dpyad pa mi dgos kyi// rang bzhin gzhag pa ji lta bu nyid de lta nyid// 'bras bu thogs pa med pa gdod nas rang la gnas// de phyir re dang dogs pa'i gnyen pos 'ching mi dgos// brda dang tha snyad btags pa kun kyang de bzhin te// yang dag ma yin yin pa mkhas pa kun gyi yul// rgyu dang 'bras bu dbyer med 'di ni snying po'i sems// de myong ba yi 'bad pas kun las btsal mi dgos// dam pa bsten dang nyen dang thos pa lhur len dang // yon tan dbang las 'byung zhes byin rlabs nod pa dang // ting 'dzin blor gzhag nas ni sbyor dang sgom pa dang // phan nges sngon du song nas brtul zhugs gang spyod pa// de dag thams cad log rtog bcos ma la spyod yin// snying po'i sems ni skyon dang yon tan rnams dang bral// don de nyid ni bya ba gang yang mi dgos kyi// bya ba btang ba'i sems ni bde ba che mchog nyid// lnga rig la sogs zhe 'dod gdon gyis zin// dngos por 'dzin pa'i dug gis rang gi sems la khyab// phyi rol spangs pa'i sems ni nang du 'jog pa can// snying po la spyod rnams kyis 'di nyid bsam par rigs// rtog ge spros pa'i spun pa phyir bsal nas// gnyug ma'i dbang po dag las skyes pa yi// don gyi snying po bla na med pa 'di// rtogs pas bcu bzhi'i sa la gnas par 'gyur// rnal 'byor ye shes chen po gang 'dod pa// rim dang cig car 'jug pa'i rim chos kyis// ye shes mchog gi go 'phang snying po rnams// bkod pas 'gro rnams phyag rgya che thob shog // snying po bla na med pa gtan la dbab pa do ha mdzod ces bya ba/ rnal 'byor gyi dbang phyug dpal sa ra ha pas mdzad pa rdzogs so// // rgya gar gyi mkhan po badzra pA Ni dang / bla ma a sus zhus// 