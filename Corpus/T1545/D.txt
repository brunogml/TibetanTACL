@##// rgya gar skad du/ Ar+yA ba lo ki te shwa ra s+ya tsar+p+ra Ti ru tsi ta sto tra~M`/ bod skad du/ 'phags pa spyan ras gzigs dbang phyug la tsar+p+ra Tis bstod pa/ 'jig rten mgon po la phyag 'tshal lo// lha mi lha min gyis ni zhabs la btud// skye rga na dang 'chi ba rab tu bcom// thugs rje'i ngang can 'jig rten dbang po khyed// skyabs med bdag la snying rje mdzod cig kye// nyon mongs rlabs chen tshogs kyis 'joms byed cing // sna tshogs sgra sgrogs 'khor ba'i chu gter dbus// bying ba bdag ni zung la bsrung bar mdzod// brtse ba chen po khyed la bstod par bgyid// srid pa'i mun pas mig la nyer 'tshe zhing // 'chi ba'i 'jigs pa chen pos lus nyam chung // ji srid mnar med mi mnyam 'gro min par// bsrung la bcom ldan bdag la kun tu gzigs// rtag tu gzhan gyi bud med gzung ba byas// mi shes pa yis srog chags stong phrag bsad// bdag gi sdig byas deng du mgon po yis// lus can skyon rnams ma lus nyams par mdzod// gang zhig 'tsho ba dang ni bkur ste'i phyir// bden min 'jig rten 'dod pa min pa smras// dmyal ba yun du goms pa'i smra ba can// de kun 'jig rten dbang pos zhi bar mdzod// bdag gis sems can phan min gang bsams dang // gzhan gyis bya la'ang rjes su yi rang ba// mgon po de la du bar bgyid pa na// deng bdag yid kyi sdig pa bsal du gsol// lha dang mi dang lha min ris rnams dang // dud 'gro yi dwags dmyal bar 'gro ba ni// gnas shing rtag tu gdung ba'i sems can gang // khyod ni de rnams bsrung zhes bdag la grags// de phyir gzhon nu nyid song lus la ni// thugs rje'i gzigs pa bdag gi steng spros zhes// dmyal bar zhugs pa min pa ji srid du// smra bar bgyid yis bcom ldan khyed kyis gson// 'on kyang gzhan gyi don la btang snyoms pa// dor zhig bcom ldan bdag don ma mdzad do// yang na brtse ba'i dbang gyur khyod kyis ni// bsod nams bskyed mdzod rgud pa ma gzigs sam// dran pas kyang ni khyod ni yongs tshim na// sdig pa dor bar mdzod cig ma gzigs sam// de slad bcom ldan gzhan phan la mkhas pa// bdag ni 'dor bar ma mdzad 'di ru srungs// glang chen rta dang bur bcas chung ma dang // dmag bcas rgyal srid khang pa sna tshogs dang // sha rus mgo dang khrag gi mthar thug pa// don du gnyer la mtha' dag khyod kyis byin// su zhig 'jig rten dbang po khyod mnyes byed// ri lu mig sman mchil lham grub pa dang // grub pa'i sman dang nor bu rnam dag sngags// gnod sbyin mo dang grong 'jug sgrub par byed// gang dag mig dang rkang lag smras pa yi// sna tshogs nad kyis 'jig rten nyam thag pa// khyod mnyes na ni de rnams yongs rgyas lus// rnam sgeg nad med yon tan zab mor 'gyur// khyod dgyes gang lags rgyal 'gyur ga ru Da// gcan gzan gza' dang mkha' 'gro rnal 'byor ma// rtag tu zhi 'gyur de yi mdun du ni// gshin rje'i pho nya rgyu bar mi byed do// 'jig rten dbang phyug dgyes bzhin skyabs med bdag // 'dor ba ci zhes bcom ldan bdag smre ste// nyi ma so sor lag pa bsgreng byas nas// tshig 'khrugs pa yi skrag pa zhi bar mdzod// 'khrugs pa'i lus kyis song ba'i skye bar bdag // yul drug la ni dbang po g.yo ba'i yid// sdig pa mang byas 'dir ni ma lus pa// dbyes pa'i rgyu yis 'khor zhing rnam par 'dzings// gang gis ngan song sdug bsngal ma myong bar// bde 'gror mngon sum 'gro de spyod kyis mdzod// deng bdag 'jig rten dbang la phyag dang zhing // sna tshogs thal sbyar 'di ni phyag gi'o// khyod ni rmongs dang sdang ba 'jig pa'i rgyu// 'khor ba'i chu gter chen po'i zam pa lags// ltung zhing skrag pa slong ba'i dpung pa khyod// sdig lci mtshan mor byed pa'i sgra gcan no// bla med bde gshegs kyis gsungs de nyid kyis// khyod kyis sems can sdug bsngal mang po bskyang // rgyal dka' yid srubs bdud las khyod rgyal te// kun tu grol ba sred mtsho'i pha rol lo// nad kun gcod par mdzad pa khyod kyi sku// ma lus 'gro bar mchog tu lus mdzes pa// bcom ldan dpe med snying rje'i sin d+hu khyod// rgyu med gnyen du skye bo rnams la grags// rol pas dbang po 'joms shing rnam par byed// khyod ni yul la kun nas chags pa 'dor // lha yi bsam gtan mnyam bzhag khyod kyi thugs// nor ni slong ba po dang thun mong lags// brtse ldan khyod ni gzhan la phan mdzad kyang // gti mug lto 'phye chen pos sos zin cing // yul la kun rtog dge ba las ltung ba// bdag ni tshim par mi mdzad ci ltar lags// mtha' dag 'gro ba'i don bsten snying rje gang // khyod kyis spros de nges pa lags sam ci// khyod kyi spyan sngar sna tshogs sgra sgogs pa'i// sdig ldan bdag la gang las bsrung mi mdzad// mgon khyod snying rje nam mkha' las yangs te// sems can rnams la chu 'dzin chu rgyun ltar// mya ngan chu dang mtho dma'i yul kun tu// ma lus nyin mtshan bar med 'bab par 'gyur// bcom ldan dag las bdag gis bsod nams gang // de ni 'gro 'dis bde blag thob gyur te// dpal ldan po ta la yi ri bor gnas// mdzes zhing sna tshogs rol pas skye bar shog // 'phags pa 'jig rten dbang phyug gi bstod pa grub thob chen po tsar+p+ra Tis mdzad pa sdogs so// // rgya gar shar phyogs kyi paN+Di ta chen po nags kyi rin chen gyi zhal snga nas dang / lo tsA ba 'gos gzhon nu dpal gyis bsgyur ba'o// 