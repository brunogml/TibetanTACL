@##// rgya gar skad du/ ku dr-iSh+Ti ni rga ta TI kA/ bod skad du/ lta ba ngan pa sel ba'i dka' 'grel/ rdo rje 'dzin pa la phyag 'tshal lo// de la gnas skabs ni rnam pa gsum ste/ rgyu'i gnas skabs dang // 'bras bu'i gnas skabs dang / sems can gyi don byed pa'i gnas skabs so// de la slob pa ni rgyu'i gnas skabs so// 'bras bu'i gnas skabs dang / sems can gyi don byed pa'i gnas skabs ni de bzhin gshegs pa'o// de la yang rgyu'i gnas skabs zhes bya ba ni/ byang chub kyi mchog tu sems bskyed pa nas bzung nas byang chub kyi snying po la gnas kyi bar ro// 'bras bu'i gnas skabs zhes bya ba ni/ yang dag par rdzogs pa'i byang chub kyi ye shes bskyed pa dang / nyon mongs pa thams cad spang pa yon tan thob pa'i gnas skabs so// sems can gyi don byed pa'i gnas skabs zhes bya ba ni/ dang po chos kyi 'khor lo bskor ba nas bzung ste// bstan pa ma nub kyi bar ro// de la rgyu'i gnas skabs ni gsum ste/ bsam pa'i gnas skabs dang / sbyor ba'i gnas skabs dang / dbang gi gnas skabs so// de la bsam pa'i gnas skabs ni/ sems can thams cad nges par thar pa'i smon lam mo// de'i nye ba'i dka' ba bzhi ni 'di lta ste/ gzhan gyi sdug bsngal nye bar bsal ba la so sor rtag pa dang / dgos pa la so sor rtog pa dang / grogs la so sor rtog pa dang / longs spyod la so sor rtog pa'o// de la thabs su 'gro ba byang chub tu smon pa ste/ de'i rjes su tshol ba bzhi ni 'di lta ste/ rigs dang bshes gnyen dam pa dang snying rje dang sdug bsngal la ji mi snyam pa'i bzod pa dang / rkyen bzhi bzhi rnams las byang chub kyi sems skye bar 'gyur te zhes bya ba'i tshig bcu pa 'di dag gis ston te/ lhag pa'i bsam pa'i gnas skabs so// lhag par mos pa sbyor bas sbyor lam pha rol tu phyin pa bcu dang / sa thob pa'i pha rol tu phyin pa bdun no// de la lhag par mos pa'i pha rol tu phyin pa bcu ni/ sbyin pa dang / tshul khrims dang / bzod pa dang / brtson 'grus dang / bsam gtan dang / shes rab dang / thabs dang / smon lam dang / stobs dang ye shes te/ de dag ni pha rol tu phyin pa bcu'o// sa thob pa'i phun sum tshogs pa bzhi ni/ bsam pa dang / sbyor ba dang / yongs su 'dzin pa dang / sbyin pa phun sum tshogs pa ste/ sbyin pa dang / tshul khrims dang / bzod pa dang / brtson 'grus dang / bsam gtan dang / shes rab dang / thabs te/ de dag ni pha rol tu phyin pa bdun no// lhag par mos pa'i sbyor bas pha rol tu phyin pa dag bye brag tu 'gyur ro// rnam pa gnyis po 'di dag ni sbyor ba'i gnas skabs so// de la dbang lnga ni/ 'di lta ste/ nyon mongs pa dang / skye ba dang / las dang / thabs dang / sems can yongs su smin pa la dbang ba rnams so// de la rgyu'i gnas skabs la gnas pa las dang po pa rnams kyis thams cad bya'o// de la 'bras bu'i gnas skabs dang / sems can gyi don byed pa'i gnas skabs la gnas pa rnams kyis/ shAkya thub pa ltar 'bad pa med par las dang po pa la rab tu 'jug go// 'di dag gis ni lta ba ngan pa sel ba rgyas par shes par bya'o// lta ba ngan pa sel ba'i dka' 'grel dpal ldan nges par sbyangs pa gnyis su med pas mdzad pa rdzogs so// // badzra pA Ni dang mtshur gyis bsgyur ba yin no// 