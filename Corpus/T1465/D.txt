@##// rgya gar skad du/ AR+ya pradz+nyA pA ra mi ta u pa de sha ma nA ma/ bod skad du/ 'phags pa shes rab kyi pha rol tu phyin pa'i man ngag ces bya ba sangs rgyas dang byang chub sems dpa' thams cad la phyag 'tshal lo// sangs rgyas yum gyur de yi ming // rang bzhin med pa'i rang bzhin can// tshig med yul las rnam par 'das// dge ma de la phyag 'tshal 'dud// dngos po brgyad sogs rgyas par ni// khong chud nus pa ma yin pas// rjes 'jug spros pa med pa'i don// bdag gis rab tu bshad par bya// snying gi dkyil du gnas pa ni// rdo rje dkar po rnam par mdzes// rtse mo lnga pa gzi brjid can// lte bar thig le dkar po cig // lnga po'i steng du rim bzhin 'bar// pha rol phyin drug rim bzhin dag // rim bzhin thig le sgra spangs la// brtan gyur stobs bskyed ting 'dzin sbyang // man ngag rim pas sgra nang du// chu skyes 'dab bzhi 'dab brgyad nas// 'dab ma stong gi bar du dmigs// slar bsdus sgra yi ngo bo las// 'das pa mi phyed ye shes 'dod// de nyid gsal bar bya ba'i phyir// mkhas pa rab tu bsten par gyis// sems can rnams la bdag gsol 'debs// shes rab kyi pha rol tu phyin pa'i man ngag rdo rje lta bu zhes bya ba dpal kam+pa las mdzad pa rdzogs so// // rgya gar gyi mkhan po 'di paM ka ra shrI dz+nyA na'i zhal snga nas bod kyi sgra bsgyur gyi lo tsA ba dge slong dge ba'i blo gros kyis zhus pa// 