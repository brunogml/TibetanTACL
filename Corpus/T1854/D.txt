@##// dpal rdo rje rnam par 'joms pa la phyag 'tshal lo// tshogs kyi bdag po'i las 'dod pa'i don thams cad rab tu sbyin pa longs spyod bsgrub par 'dod pa'i sgrub pa po dam tshig dang ldan pas/ gnas khang yid dang mthun par maN+Dal zlum po shin tu mnyam pa me long gi ngos lta bur byas te/ kha dog sngon po khru do'i tshad tsam byas la de'i steng du par bu sngon po gtso bo'i yi ges 'khor ba nang du phyogs kyi bdag po'i snying po gser las bris pa dang / ras sngon po la tshogs kyi bdag po'i gzugs bris la rab tu gnas pa byas la dar sna tshogs pas dril la de'i nang du gzhug go// spre'u'i snying gi nang du gser sa byung ma dang / rin po che rnyed tshad dang / sha sna rnyed tshad de maN+Dal gyi steng du bzhag la/ glang po che'i spu dang / spre'u'i spu bsgril ba'i gzungs thag gdags/ de'i steng du tshogs kyi bdag po'i sku mdog dang / phyag mtshan gsal bar bsgom/ bdag nyid rnam 'joms kyi nga rgyal du byas la gzungs thag bzung la/ na mo rat+na tra yA ya/ oM ga swA hA zhes stong stong gzhan gyis bar ma chod par bzlas shing tshogs bdag gis bdag nyid la longs spyod ji ltar 'dod pa'i sbyin pa byin par bsam mo// yar ngo'i brgyad pa'am/ yang na mar ngo'i brgyad pa la tshogs kyi bdag po'i gtor ma shin tu bzang po sha sna tshogs dang / mar dang khur ba dang / ro mchog sna tshogs dang ldan pas mchod cing 'dod pa'i don la gsol ba gdab/ gzhan kyis mthong du mi rung ngo // tshogs bdag gi sgrub pa dbul ba'i gter sbyin zhes bya ba/ dpal mar me mdzad bzang pos mdzad pa nor dang zas 'dod pa rnams kyi dam pa rdzogs so// 