@##// dpal rdo rje rnam par 'joms pa la phyag 'tshal lo// mi mthun pa'i 'thab pa dang rtsod pa rnams zhi bar 'dod pas nags stug po'i khrod du song ste/ dkyil 'khor 'khor lo rtsibs bzhi pa zhi ba'i kha dog tu bzhengs la lha rnams spyan drang ba dang / bzhugs su gsol ba la sogs pa bya ste/ bkra shis bum pa la lha rnams dbang bskur ba la sogs pa bya ste/ bum pa de nyid la mchod cing bstod pa byas la snying po rgyas bsdus gang mos la zhag bdun nam bcu gcig tu bzlas brjod bya'o// de nas bdag nyid lha'i nga rgyal dang ldan pas skra brdzes la stod g.yogs gzar la/ sdigs mdzub bsgreng la g.yul 'gyed pa'i khrod de'i bar du phyin na g.yul 'gyes so// mi mthun pa'i sems can rnams la yungs kar la bzlas nas gtor na mthun par 'gyur ro// bdag dang mthun pa'i sems can la gnod par sems pa las ka ra bI ra'i me tog la bzlas nas/ de'i gdong du gtor na gnod pa bya ba dang / bsam pa zhi bar 'gyur ro// rtswa dUr ba la dur khrod kyi thal ba la bzlas nas gtor na 'phrog ma'i sems zhi bar 'gyur ro// mdza' bshes dang mdza' bo mi mthun pa la ni go la'am shing gang yang rung ba la bzlas nas byin na mdza' zhing gcugs par 'gyur ro// rgyal po'am yon tan can dang mi mthun pa la ni bya nag mo'i sgo nga dang / mu zi la bzlas la me byas la rlung phyogs su phyar ba tsam gyis mthun sems dang ldan par 'gyur ro// mi mthun pa zhi bar byed pa'i rtsi sbyor dbyig gi nor bu zhes bya ba/ slob dpon ye shes rdo rjes mdzad pa rdzogs so// 