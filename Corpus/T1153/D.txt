@##// rgya gar skad du// u pa de sha kA ya pra dI pa nA ma/ bod skad du// man ngag sku'i sgron ma zhes bya ba// 'jam dpal smra ba'i seng ge la phyag 'tshal lo// rgyal ba'i sku ni gcig nyid la// gdul bya'i mos pa'i dbang gis ni// phyi nang gsang ba gsum du snang // bde gshegs sprul pa sna tshogs ston// yab ni thabs kyi rang bzhin la// yum ni shes rab rang bzhin te// thabs dang shes rab gnyis med pa// thar pa'i lam gyi gtso bo yin// las dang thugs rje'i dbang gis ni// la la zhi zhing la khro// zhi bas phan par ma gyur na// khro bo de bzhin gshegs pas bstan// gdod nas dag pa'i snying po la// gzugs sku mtshan dang dpe byad ldan// rang rgyud dngos po ma yin par// rang dbang can gyi sku nyid do// skye dang 'chi ba'i cho 'phrul rnams// sems can lta bu ma yin te/ skye rga na 'chi rang gis shes// zhen pa rnams las 'da' tshul ston// skye dang 'chi ba mi dmigs pas// bag chags lus las grol gyur nas// rdo rje lta bu'i sku yin pas// bltas pa tsam gyis dri ma 'dag // mtshan gzhi dri med me long la// mtshan bcas 'dzin med gzugs brnyan 'char// zung 'jug blo gros ngo bor rtogs// gnyug ma dar ldan me long la// bcud dang rtsal sbyong gzugs brnyan 'char// lhan cig skyes pa'i ngo bor rtogs// 'khor 'das gzhi med me long la// 'gro ba drug gi gzugs brnyan 'char// bsgom du med pa'i ngo bor rtogs// shes rab gsum gyi me long la// yon tan mtha' dag gzugs brnyan 'char// yengs su med pa'i ngo bor rtogs// bcu gcig ldan pa'i dam pa la// brgyad dang ldan pa'i slob ma yis// zhabs kyi pad+mar rab btud nas// ma nyams gsum gyis mchod pa dbul// nges pa'i shes pa skyes gyur nas// spyi dang rang gi mtshan nyid ni// ma 'dres gcig tu rtogs pa yis// dus 'di nyid la rdzogs sangs rgyas// man ngag sku'i sgron ma rdzogs so// 