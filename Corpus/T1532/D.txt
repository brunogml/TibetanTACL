@##// rgya gar skad du/ na pa kuM ku ma sta ba/ bod skad du/ gur kum gzhon nu lta bu'i bstod pa/ 'jam dpal gzhon nur gyur pa la phyag 'tshal lo// gur gum gzhon nu'i ge sar mdangs 'dra'i sku// lhag par chags shing mos pa 'dzin 'di ni// 'gro ba rjes su chags pas 'dul gzigs nas// thugs rje nyid kyis gzhan gyi dbang du bzung // char sprin gzhon dang zla ba lta bu'i zhal// gnyis kyi bar na gnas pa rab mdzes pa// 'char kha'i nyi ma'i zer gyis phog pa yi// gser gyi pad+ma lta bu rol pa'i zhal// thub pa yan lag dri med rin chen brgyas// brgyan cing yid 'od 'od zer rab 'phro ba// char sprin gzhon nu glog gis bskor 'dras ni// spras pa khyod kyi cod pan steng na 'dzin// 'char kha'i zer gyis pad+ma dmar phog pa'i// mdangs 'dra dge ba'i mtshan dang rgyan gyi gzhi// khyod kyi phyag na ral gri mda' dag dang // ut+pal sngon po dang ni gzhu dag 'dzin// khyod kyi 'od kyi phung pos phyogs mtshams su// thub rnams rab skyed yon tan rab rgyas byas// yang yang rab 'phros yang yang rab bsdus pas// gdul bya'i blo yi ma rig mun pa 'joms// bcom ldan srid pa'i 'jigs pa sel mdzad la// tshad med mchi mas mig brlan bkang byas nas// thal sbyar spyi btud pa spu langs pa yis// thugs rje can la mos pas gus phyag 'tshal// srid pa'i sdug bsngal gyis bsdams 'gro gsum po// thugs rje chen pos 'grel bar mdzad pa la// lus dang bcas pas phyag 'tshal ngag dang yang // phyag 'tshal yid kyis gus pas phyag 'tshal lo// khyod 'bangs skye bo skyabs gzhan ma mchis pas// 'di ni yang dang yang du slong lags so// bdag ni skye ba skye bar mgon khyod la// skyabs su mchi yis srid pa'i sdug bsngal sol// gur gum gzhon nu lta bu'i bstod pa/ slob dpon seng ge mi g.yo bas mdzad pa rdzogs so// // rgya gar gyi mkhan po dI paM ka ra shrI dz+nyA na dang / zhu chen gyi lo tsA ba dge slong tshul khrims rgyal bas bsgyur cing zhus te gtan la phab pa'o// 