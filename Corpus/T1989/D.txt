@##// rgya gar skad du/ s+thi ra tsakra sA d+ha naM/ bod skad du/ brtan pa'i 'khor lo sgrub thabs/ brtan pa'i 'khor lo 'di ni dpal dang ldan// 'jam pa'i rdo rje skyob par mdzad pa nyid// btud nas byis pa rnams kyis rtogs bya'i phyir// rnam par gsal ba'i tshig gis bri bar bya// bde ba'i stan la nye bar gnas pa'i rnal 'byor pas bla ma dang sangs rgyas dang byang chub sems dpa' rnams nam mkha' la gnas par bsams la/ de rnams la yid kyis rang bzhin gyi mchod pa rnam pa sna tshogs pas cho ga bzhin du mchod de/ sdig pa bshags pa la sogs pa rnams bya ba'o// de nas sna tshogs 'di dag sems tsam gyi ngo bo ste gzung ba dang 'dzin pa dang bral ba rmi lam dang mtshungs zhing gzugs brnyan dang mtshungs par bdag nyid kyang nges par byas la/ gur gum gyi 'od dang ldan pa'i yi ge muHlas byung ba'i a la sogs pa'i dbyangs yig gi 'od zer 'phros pa las zla ba dmar por blta ba'o// de'i steng du yi ge muHyi ge 'od 'phros ba las byung ba'i yi ge ka la sogs pa'i 'od zer gyis nyi ma'i dkyil 'khor dmar po bsgom par bya ba'o// de'i steng du yi ge muHlas byung zhing dri ma med cing 'od 'phro ba dang ldan pa'i ut+pa la'i mchog lte ba la yi ge muHgnas par bsam mo// de yang yongs su gyur pa las gur gum gyi mdog dang ldan zhing zur phud lnga la gzhon nu'i rgyan can gcig tu sgeg pa'i nyams dang ldan pa ral gri glegs bam bsnams pa'i ngag gi dbang phyug zla ba la bzhugs par bdag nyid bsgom par bya'o// de'i thugs kar yi ge muHlas byung ba'i 'khor lo brtan po rtsibs brgyad pa ste/ 'od zer gyi rang bzhin 'bar ba las yi ge a la sogs pa rnams kyi phreng bas bskor ba'o// 'phros pa las phyi rol du yi ge ka la sogs pa'i phreng bas yongs su bskor ba'o// de'i lte ba la yi ge a'o// shar gyi rtsibs la ra'o/ lho'i rtsibs la pa'o// nub kyi rtsibs la tsa'// byang gi rtsibs la na'o// me la sogs pa'i mtshams rnams su yang yi ge niHpra sany+tsa rnams gur gum gyi mdog dang ldan pa rnam par bsam par byas la/ 'khor lo'i 'od zer gyi tshogs de dag rnams kyi nang du lus kun du gsal bar bya ste/ ba spu'i bu ga'i gseb re re nas spros pas phyogs bcu'i 'jig rten gyi khams kun snang bar byas shing slar yang ba spu'i bu ga'i khung bu de dag rnams nyid du legs par bcug ste/ lus kun nas gsal bar bya ba ni dus yun ring du rnam par bsam par bya'o// oM a ra pa tsa na muHzhes bya ba ni bzlas pa'i sngags so// brtan 'khor sgrub thabs byas pa yis// bsod nams bdag la gang skyes pa// des ni 'gro ba ma lus kun// gzi brjid 'jam rdor mtshungs par shog // tshig lhug pa'i brtan pa'i 'khor lo'i sgrub thabs so// // dge slong tshul khrims rgyal mtshan gyis bsgyur ba'o// 