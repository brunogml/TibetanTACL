@#// 'phags pa spyan ras gzigs gzhan gyis mi thub pa la phyag 'tshal lo// pad+ma rA ga byi ru me ltar kun nas rab 'bar 'od 'phro'i sku// pad+mo nyi zla bgegs rnams mgo mnan mi bzad rngam pa'i sku chen po// zhal gsum phyag drug spyan stong mnga' ba'i rgyal ba dpa' bo 'jigs shing rab 'jigs bzhad pa po// g.yas dkar g.yon sngo dbus dmar dmar ba'i zhal ldan de bzhin ral gri mchog dang dgra sta dang // sdigs mdzub dang ni dril bu zhags bcas tshangs pa'i mgo bsnams stag gi pags pas smad g.yogs pa// bskal pa'i me ltar ye shes 'bar ba'i rlabs 'khrugs rab tu 'jigs pa'i 'ur sgra can// khrag gis zhal bkang nga ro mi bzad sgra sgrogs sbrul gdug khros pas sku rab brgyan// dbang bdag brgyad cu'i mgo bo rlon pas do shal phreng thogs brdabs pa'i gad rgyangs 'byin pa'o// lha 'di dpa' bo dpa' chen po// bdud kyi dgra las rnam rgyal zhing // gzhan gyis mi thub mthu bo che// pha rol dpung rnams 'joms pa yin// sngags pa gang zhig nad dang dgra// sngon bsags bsod nams ma yin dang // sna tshogs mya ngan 'jigs rnams las// sgrol ba mi pham sbyor ba 'di// rnal 'byor brtson par byed pa des// zla ba drug ni lon pa dang // stag dang seng ge glang chen dang // mkha' lding nor bu sgron mthong 'gyur// de tshe snying dkyil pad dmar gyi// 'dab drug yi ge drug dgod bya// oM AHhrIHhUM phaT swA hA/ de yis de dbus snying po yi// snying po sa bon hrIH'phros pa'o// sngags 'di 'khor lo bskor ba yi// tshul gyis zhag bdun bzlas nas ni// gang gang bzlog pa de bsgrub pas// las de la ni sbyar bar bya// las gang yang dag grub 'grub pa// de nyid skye bo gzhan la yang // sngags dang ting 'dzin phyag rgya dang // khrus kyi cho ga sbyin pa yi// glo bur ring por mi thogs par// ma lus dbang du 'gyur bar bshad// gzhan las rnam par rgyal ba'i gdams ngag rdzogs so// 