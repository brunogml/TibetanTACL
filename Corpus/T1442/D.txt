rgya gar skad du/ nA ma saM gI ti sA d+ha nAM/ bod skad du/ mtshan yang dag par brjod pa zhes bya ba'i sgrub thabs/ 'jam dpal gzhon nur gyur pa la phyag 'tshal lo// re zhig dang por sgrub pa po snga bar langs te/ gdong la sogs pa dag par byas te/ sgom pa'i khang par zhugs te/ bde ba'i stan la skyil mo krung gis 'dug ste/ rang gi snying gar zla ba dang pad+ma la muHyig dmar ser bsgom par bya'o// de nas de'i 'od zer gyi phung po lcags kyu'i rnam pas 'chad par 'gyur ba'i bcom ldan 'das kha dog dang zhal dang phyag dang gdan dang bcas pa bkug ste/ mdun du bsam par bya'o// de la yid la bya ba'i me tog dang bdug pa la sogs pas yang dag par mchod de/ mdun du sdig pa bshags pa la sogs pa thams cad bya ste/ byams pa la sogs pa tshangs pa'i gnas bzhi bsgom par byas la/ chos thams cad stong pa nyid mngon du byas te sngags 'dis byin gyis brlab par bya'o// oM shU n+ya tA dz+nyA na badzra swa b+hA ba At+ma kou0f85haM/ de nas nam mkha' la hUM yig las rdo rje rtse lnga pa sa bon dang bcas pa bsgom par bya'o// de'i steng du a yig la zla ba'i dkyil 'khor/ de'i 'od zer rnams kyis rdo rje'i ra ba dang / rdo rje'i gur dang / rdo rje'i rang bzhin gyi sa gzhi gser gyi sa gzhi la thug pa bsgom par bya'o// rdo rje yang 'od zer du gyur nas rdo rje ra ba'i phyi ngos su phyogs bcings pa la sogs pa'i gzugs su gnas par blta'o// de'i rjes la rdo rje ra ba'i nang du hrIHyig las pad+ma de'i steng du a yig las zla ba'i dkyil 'khor/ de'i steng du muHyig dmar ser sangs rgyas dpag tu med pa spro ba dang bsdu ba byed par bsams la/ de yongs su gyur pa las rje btsun 'jam dpal dmar ser pad+ma dang zla ba'i steng du rdo rje'i skyil mo krung gis bzhugs pa/ shes rab kyi pusti dang ral gri dang gzhu dang mda' 'dzin pa rin po che'i dbu rgyan can/ mtshan sum cu rtsa gnyis dang / dpe byad bzang po brgyad cus brgyan pa/ gzhon pa gzhon nu'i rgyan gyis brgyan par bdag nyid bsam mo// snying gar pad+ma dang zla ba'i steng du sems dpa'i skyil mo krung gis bzhugs pa'i rdo rje sems ma dkar mo g.yon pas dril bu dkur brten pa/ g.yas pas snying gar bstod pa'i tshul gyis rdo rje 'dzin pa'o// dpral bar de bzhin du yang dag par gnas pa'i rin chen rdo rje sems ma ser mo phyag gnyis kyis spyi bor me tog gi phreng ba 'ching ba'o// mgrin par pad+ma'i rdo rje ma dmar ser g.yon 'gying bag gi tshul gyis pad+ma'i rtsa ba 'dzin pa/ g.yas kyis de'i 'dab ma 'byed pa sngar bzhin du gnas par blta bar bya'o// spyi bor las kyi rdo rje ma ljang gu rdo rje rtse gsum lag pa gnyis kyis spyi bor 'dzin pa/ de bzhin du yang dag par bsgom par bya'o// oM badzra aM ku sha dzaH/ oM badzra pA sha hUM/ oM badzra s+pho Ta baM/ oM badzra A be+e sha hoH/ zhes bya ba 'di rnams kyi sngags kyis pad+ma dang zla ba'i steng du go rims bzhin du ye shes kyi dkyil 'khor dgug pa dang / gzhug pa dang / bcing ba dang / dbang du byas te/ rdo rje khu tshur bcangs te mdzub mo dang mthe'u chung gnyis lcags sgrog tu byas te/ rdo rje 'khor lo'i phyag rgya sprad pa gan rkyal du byas pas rang gi snying gar bzhag pas yon chab dang / zhal bsil dang / me tog dang spos la sogs pa rnams kyis yang dag par mchod la/ de ma thag tu rang gi lus la gzhug par bya'o// de'i rjes la de bzhin gshegs pa thams cad kyis dbang bskur ba sngon du song bas bdag nyid kyi spyi bor mi bskyod pa bsams la/ oM sar+b+ba d+har+m+ma a b+hA ba swa b+hA ba bi shud+d+he badzra a A aM aH/ pra kr-i ti pa ri shud+d+ha sarba d+harmA ya du ta sarba ta thA ga ta dz+nyA na kA ya many+dzu shrI pa ri shud+d+hi tA mu pA dA ye ti a AH/ sarba ta thA ga tA hri da ya/ ha ra ha ra/ oM hUM hrIHb+ha ga bAn dz+nyA na mUrti bA gI shwa ra ma hA wa tsa sarba d+har+m+mA ga ga na a ma la su pa ri shud+d+ha d+har+m+ma d+hA tu dz+nyA na gar+b+ha AH/ zhes pa'i sngags 'dis dang po dang tha ma dang dbus su byin gyis brlab pa sngon du song bas/ rje btsun yang dag par brjod pa rtag tu thun mtshams su lan gsum mam du ma yang rung // rdo rje'i skyil mo krung bcas te mnyam par gzhag pas bklag par bya'o// 'di ji srid du bklags pa de srid du grub pa'i mtshan ma rnams mthong ngo // de lta bas na sgrub thabs nyams su blang bar bya'o// mtshan yang dag par brjod pa'i sgrub thabs rdzogs so// // dar ma grags kyis rang 'gyur byas// de yis bsod nams gang thob des// chos dbyings ngag gi dbang phyug gis// 'gro ba byin gyis brlab par shog// 