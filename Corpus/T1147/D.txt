@##// rgya gar skad du/ b+hA wa na kra ma Sha Ta nA ma/ bod skad du/ bsgom rim drug pa zhes bya ba/ bla ma dam pa rnams la phyag 'tshal lo// dang po thugs brtse bla ma ste// bla ma'i mtshan nyid brtag par bya// rjes su bzung ba slob ma ste// bla mas kyang ni de bzhin btags// mtshan nyid kun ldan bla ma la// sgo gsum gus dang dngos po yis// zhen pa med par mchod byas la// khyim pa'i gnas sam dur khrod dam// shing gcig ci bde'i sa phyogs su// cho ga'i rim pa brtsam bya zhing // 'jam pa'i stan la 'khrul 'khor bcas// bar chod bsal phyir go cha bgo// tshogs chen rnam gnyis bsags pa'i phyir// bla ma spyi bor rjes dran bya// dbang po gnyis kyi bye brag gis// dang po lta ba thag bcad de// ting 'dzin ngo bo brtag par bya// rtogs thob dus mnyam byung ma byung // rang dang bla ma'i nyams las shes// phyi rol spyod pa de bzhin shes// ma byung rigs pa nyams su blangs// ro snyoms bzhi la rim gyis bslab// yang na lus ngag yid gsum sbyangs// tha ma 'gro sar gtang bar bya// gal te dus mnyam byung ba na// gzhi dang lam dang 'bras bu gsum// brda yis phye la don du dril// gzhi gtan la 'bebs pa'i chos drug dang // gzhi smin par bya ba'i chos gsum dang // gzhi 'grol bar byed pa'i chos gsum ste// gzhi la brda chos bcu gnyis bstan// lam la nye dang ring ba dang // nye ring med pa'i lam dang gsum// re re la yang lnga lngar brtag // lnga gsum bco lnga lam gyi chos// 'bras bu'i mtshan nyid bstan pa yang // sku bzhi rgyun chad med pa la// ngo bo bsam brjod bral ba ste// gdags bya sna tshogs mi 'gag ste// yid bzhin nor bu bum pa bzang // dpag bsam shing chen lta bu'o// bsgom rim drug pa zhes bya ba/ sangs rgyas gnyis pa ltar grags pa'i badzra pA Nis mdzad pa rdzogs so// // lo tsA ba nag tshos bsgyur ba'o// 