@##// rgya gar skad du/ nI lAM ba ra d+ha ra badzra pA Ni yak+Sha ma hA ru dra badzra a g+ne dzi hwa tan+t+r-i br-itrI nA ma/ bod skad du/ phyag na rdo rje gos sngon po can gnod sbyin drag po chen po rdo rje me lce'i rgyud kyi 'grel ba zhes bya ba/ 'phags pa phyag na rdo rje la phyag 'tshal lo// gang zhig nyon mongs skyon gyis ma gos rin chen bai DUr+ya ltar dang zhing rab 'bar ri rab ltar brjid dang // 'gro la rig pas myur bar ston dang hUM las rab byung stong gsum skrag par mdzad pa nyid// gdong nas mi rtog zhi ba'i ngang las snying rje'i stobs kyis mtha' dag sdud mdzad zhe sdang chen por gsal// dus gsum sangs rgyas kun gyi gsang ba'i mdzod du rab gyur rdo rje 'dzin pa'i bdag nyid de la phyag 'tshal nas// rgyud kyi rgyal po 'gro don mdzad pa nyid la phyi nang sdug bsngal zhi mdzad gsang ba zab mo'i don// bla ma brgyud pa'i stobs las rang byung bdag nyid rab sbyor drag po de yi bdud rtsi'i 'od zer nges par rab brnyes nas// dang po'i ming la lag na rdo rjes snang ba zhes byar 'jig rten kun las grags pa rab thob ste// bdag gis 'grel 'di rnyed dang bkur sti grags pa rlom sems phyir// min 'di dran dang 'gro la phan phyir rgyas pa bri bar bya// de la de kho na nyid snang ba zhes bya ba 'dis rim pa ji lta ba bzhin du bla ma'i man ngag la rag las pa rnams bshad par bya ste/ 'di skad bdag gis thos pa'i dus gcig na zhes bya ba la/ e waM ma yA'i bshad pa ni 'og nas rig par bya'o// bdag ni sdud pa po nyid du rig par bya ste/ de yis de'i skad cig de nyid la thos pas na thos pa'i dus gcig na'o// bcom ldan 'das thams cad 'byung ba'i yum btsun mo'i b+ha ga la bzhugs te zhes bya ba la/ bcom ldan 'das rdo rje gar mkhan nyid snga ma'i cha byad rnams yang dag par spangs te b+ha ga la bzhugs pa'o// bcom ldan 'das ma'i sgras ni za ba dang 'joms pa nyid dang ldan par ston to// thams cad 'byung ba'i sgras ni 'byung ba bzhi'i sa bon rnams nam mkha' la yang dag par brten te gnas pa de'i sa bon gyi gzugs drag po'i dkyil 'khor la bzhugs te/ de nyid bud med kyi b+ha ga dang dbyibs mthun pas b+ha ga la bzhugs so// de las 'gro ba rnams byung bas na thams cad byung ba nyid do// yang na stong pa nyid las dngos po thams cad 'byung zhing de'i ngang la gnas pas bzhugs so// yum ni dngos po rnams bskyed pa'o// btsun mo ni bde ba bskyed pa'i rgyu yin te/ de dang mthun par stong pa nyid la sbyor bas bde ba'i 'bras bu skye'o// b+ha ga'i sgras nges pa'i rtags ston pa'am/ yang na gong ma'i sgra dang mthun par gdug pa rnams 'joms pas na b+ha ga'o// 'byung ba dang yum dang btsun mo'i sgra ni dus rnam pa gsum la'ang 'jug ste/ dus gsum du nges pa'i don bstan pa la'ang sbyar ro// de na gnod sbyin la sogs pa gdug pa'i rigs thams cad dang thabs cig ces pa ni ci'i phyir 'dus she na/ de dag 'dul ba'i phyir nyid kyis byin gyi rlabs kyis bkug pa'o// de na'i sgras ni nyid kyi drung na gnas pas thabs cig pa'o// de nas bcom ldan 'das drag po'i skyil mo krung bcas nas zhes pa ni/ drag po rnams bsgral bar bya ba'i phyir zhabs kyi mthil gnyis sbyar nas tshigs gnyis bcag pas bzhugs so// phyag g.yas pa steng du bsgreng // g.yon pa sa la bsgreng nas spyan bzlog pas phyogs bcur gzigs pa ni gdug pa rnams 'dul ba'i phyir drag po'i phyag rgyar shes pa'o// hUM dang ha ni sngags su rig par bya ste sdug pa dang 'joms pa'o// yang na thabs dang shes rab kyi bdag nyid kyis 'dul bar shes par bya'o// sgra chen phyung ba ni lte bas yongs su bskyod pa'o// de nas 'khor thams cad gtso bo mi snang bas yun ring zhig tu brgyal bar gyur to zhes bya ba la gong ma'i sngags kyis brgyal ba las phyogs rmongs par gyur te de nyid kyang mi snang ba'o// de'i skad cig de nyid la bcom ldan 'das kyis spyi bo nas sangs rgyas thams cad kyi gnang ba zhes bya ba ni dbu'i gtsug tor nas phyung ba la bya ste/ gnang ba ni dus gsum gyi sangs rgyas rnams kyis dbang bskur bar byas nas gsang ba'i bdag por gnang ba byin te bsgo ba'o// sngags rnam pa gsum gyi bdag po zhes bya ba nas/ rgya mtshor bzhugs so zhes bya ba'i bar la sngags rnam pa gsum ni sku gsung thugs kyi yi ge gsum las sngags thams cad 'byung bas de'i bdag po yin par bstan pa dang / rig sngags dang / gsang sngags dang / gzungs sngags gsum gyi bdag po yin par bstan pa'o// phyag brnyan zhes pa ni dang po'i tshig la 'jug pa dang pho nya yin par bstan pa'o// kha dog sngon po'i sgras ni rnam par rtog pa thams cad spangs pa nyid dang / nyes pa'i skyon gyis ma gos par bstan pa'o// lhag ma ni go sla'o// nam mkha'i lding gshog pa bskyod nas zhes bya ba nas/ rang gi bdag po'i lag par slar song ngo zhes bya ba'i 'bar la nam mkha' lding gi bdag po'i rgyan blang ba'i phyir rgya mtshor zhugs te/ klu rnams kyi gzugs brnyan bsgyur nas sbrul gyis sku la rgyan cha bdun du brgyan pa'o// nam mkha' lding yang de nyid kyi byin gyi rlabs kyis bskyed pa ste/ slar bdag po'i phyag mtshan du gnas pa'o// de nas gnod sbyin bye ba phrag bcu dang zhes pa nas/ mdun du snying po dang ldan pa'i skyil mo krung bcas te 'dug go zhes bya ba'i bar du go sla bas 'dir ma bshad do// de nyid ni bde bar gshegs pa'i bka' la rag las par ma gyur ba'i gang zag kha cig na re gnod sbyin dngos yin par 'dod na de ni bka' la rmongs par gyur pas de ltar mi blta'o// de ni lag na rdo rje dbang bskur ba'i rgyud las 'byung ba dang mthun par rig par bya ste/ bcom ldan 'das phyag na rdo rje dngos so// de nas bcom ldan 'das kyis nam mkha' dang sa la gzigs nas bar snang du yang spyan gyis 'khor bar gzigs so zhes bya ba ni nam mkha' dang sa la gzigs pa dang bar snang du yang gzigs pa ni phyogs bcu na gnas pa'i gdug pa ma lus pa 'dul bar / bstan pa'o// de nas khaM bruM saM zhes pa'i sngags brjod pa ni/ khaM gi snying pos steng gi phyogs su 'dul pa'o// bruM gyi snying pos 'og gi phyogs su 'dul bar bstan pa'o// saM gi snying pos phyogs mtshams brgyad po 'dul bar bstan pa'o// de nas phyag na rdo rje stan las langs te/ rdo rje thal mo rang gi snying gar sbyar ba byas nas bcom ldan 'das la 'di skad ces gsol to zhes bya ba la/ rdo rje thal mo ni rdo rje rtse lnga pa'i phyag rgya'o// de nyid thugs kar sbyar nas bcom ldan 'das la 'og nas 'byung ba'i tshig gsol ba'o// kye ma bcom ldan 'das la gsang ba drag po'i don bdag dang sems can thams cad la sman pa'i phyir zhu na ci bcom ldan 'das kyis skabs dbye bar gnang zhes bya ba la/ dang po'i tshig la kye'i sgra dang ldan pa ni shin tu ngo mtshar du gyur pa'o// gsang ba ni nyan thos dang rang sangs rgyas la sogs pa rnams la shin tu gsang bar gyur pa'i phyir gsang ba'o// drag po ni gdug pa'i tshogs 'dul ba dang / gzhan yang shin tu drag po'i chos nye bar ston pas na de'i don nyid dang / sems can thams cad la phan par bya ba'i phyir rgyas par gsol ba'o// cang mi gsung zhes bya ba la sogs pa la/ cang mi gsung ba ni sgra'i don las zab mo'i don rgyas par gsung bar rig par bya'o// gdug pa'i tshogs 'dul ba zhes bya ba ni bla ma'i ngag las shes par bya'o// lhag ma ni go sla'o// de nas bcom ldan 'das ting nge 'dzin de las bzhengs nas lag na rdo rje la gzigs te/ byed pa g.yon pa chu'i snying po nas dngas te zhes bya ba ni/ gzigs pa ni zhu ba po'i re bskong ba'i rtags so// byed pa zhes bya ba ni/ las kyi sgra don la nye bar sbyor ba zhes bya ste lus kyi yan lag rnams las/ lag pas bya ba byed ces 'bru mang po pa kun du rgyu'i sgra yin te/ lag pa la rig par bya'o// chu'i snying bo nas drang ba ni rnga'i sgra la nye bar sbyor ba ste/ ka ta la'i sgra gang 'og dang sde bar ldan pa dang / stobs che ba'i phyir dang / gcig la grogs kyis sgrogs pas chu shing ni mdzub mo'o// snying po nas drangs pa ni kun rdzob tu drag po'i snying po nyid de/ de'i thad ka nas drangs nas lcags kyu'i phyag rgya bcas nas gnas pa'o// byed pa skyed pa chu shing sgra dang bcas pas brkyang ste gnas so zhes bya ba ni de la yang gong ma'i sgra sbyor gyis mjug ste/ skyes pa ni drag po'i sgra dang ldan pa dang stobs che ba'i phyir te/ g.yas pa la rig par bya'o// sgra dang bcas pa ni rang gi rigs la dang po dang gnyis pa'i sbyor ba'i sgra dang bcas pa'o// brkyang ba ni dngos su ste/ de yang gnas ni sgo'i thad kar gnas pa'o// de nas phyag na rdo rjes phyag rgya de nyid yang dag par rig ste zhes pa ni/ de'i don brda'i sgo nas rig nas tshig brjod pa'o// khyed la sogs pa'i 'khor dag ces pa nas snga ma bzhin du 'khod do zhes pa'i bar la/ drag po'i chos ston pas de dang mi mthun pa rnams de'i skad cig de la mi thos par bya ba'i phyir brjod pa'o// sgra gnas kyi khung bur sgrib byed kyi tshig song ste zhes pa ni/ sgra gnas pa ni rten byed pa'i phyir rna ba la'o// khung bur ni dngos so// sgrib byed kyi tshig ni tshig de dngos la bya ste// ci'i phyir sgrib par byed ce na/ gnyis kyis byin gyi rlabs kyis bcings pa gnyis kyis yang dag par gnas bcings nas te/ bsgribs nas 'khod pa'o// 'khor ba ni de dang 'dra'o// snga ma ni dang po la 'dus bzhin du'o// rdo rje me lce'i rgyud kyi 'grel ba de kho na nyid snang ba nas bya ba las le'u dang po'i bshad pa'o// // de nas phyag na rdo rje yis// zhes bya ba nas/ mtshan ma nges par bshad par bya// zhes pa'i bar du ni spyi don rgyas par zhu ba gsol ba dang / nan tan du bya ba gnang ba la legs par byin pa dang / lag na rdo rje nyid kyi rgyud bshad par mtshon pa dang / sems can thams cad la phan pa'i don du bshad par dam bca' bar shes par bya'o// ba ni rnam par snang mdzad de/ dza ni mi bskyod thub pa'o// ra ni rin chen kun 'byung ste// zhes bya ba la sku gsung thugs rnam pa gsum la/ rdo rje'i tshig nye bar sbyar ba ste/ sku gsum la sgra'i sbyor ba'i sgo nas gang gzhi'i yi ge la grogs nye bar brtags par sku gsum la 'jug pa'o// me lce'i yig 'bru gsum pa la// dang po'i gtso bo bshad bya ba// zhes bya ba ni 'og tu btags pa'i 'khor ma gtogs par dang po yang yin la gtso bo yang yin pas dang po'i gtso bo'o// de dag yongs su 'chad pas bshad par bya bar sbyar ro// pa ni rdo rje 'joms byed ma// na ni pad+ma 'joms byed ma// i ni kun 'gro 'joms byed ma// zhes bya ba la/ de yang dang po mthun par gzhi'i yi ge la grogs nye bar sbyar bas shes par bya ste/ 'joms par byed pa'i sgra ni grogs dang bsdongs pas 'og btags gsum po yod pas na/ 'og btags gsum po'i ming mthar sbyor zhes pa'o// e ni kun du go byed de// ma ni smin par byed pa ste// waM ni kun nas sdud pa yin// la ni yongs su brten pa'i las// ya ni yang dag bskyod par bshad// go 'byed gnyis dang steng gnas pa'i// sna ldan dag tu shes par bya/ zhes bya ba la/ rang bzhin gyis grub pa'i sa bon sa bon sngar yongs su gsungs te/ me dang / chu dang / sa dang / rlung dang / nam mkha'i 'byung bar rgyud gzhan dang mthun par shes par bya ste/ nges tshig kyang bshad pa'i phyir ro// de la rgyud 'dir ma gsungs mod kyang sgrol ma la sogs pa lha mo lnga dang / dga' ba bzhi dang // sde pa la sogs pa mtha' dag rgyas par shes par bya'o// de la nges par 'byung bas na/ kun snang gang yin dngos dang sbyar// bsam pa'i dngos la 'jug rnams kyi// yan lag rnams la thams cad du// gong du smos pa brjod pa yin// zhes bya ba la/ de zhes pa ni gong du smos pa'i sa bon rnams so// de la dngos po thams cad yang dag par 'byung bas na/ de las nges par 'byung bar sbyar ro// kun du snang ba ni/ kun du'i sgras bdag dang gzhan gyi rgyud la yang dag par 'jug ste/ 'di ltar snang ba ni g.yo ba dang mi g.yo ba'o// de'i dngos la sbyar ba dang bsam pa'i dngos po ni rnal 'byor pa gang zhig chos nyid bsgom pa'o// de yang skyes bu'i spyi'i sgra 'bru mang po par sbyar bar bya'o// yan lag de'i las la 'jug pa'i yan lag gam/ thabs su gsungs pas na yan lag thabs rnams su sbyar ro// gong du smos pas ni gong ma'i sa bon la sbyar bar bya'o// don du gsal bar zlos pa yi// tshig ni rgyas par brjod mi dgos// zhes bya ba ni 'di skad bdag gis thos pa'i dus te/ de'i tshig la gsal bar brjod mi dgos pa'o// las las skyes pa'i gzugs rnams la// drag po yongs su ston pa dang // gnod sbyin be con thogs rnams la// gtso bo'i don du bshad pas na// tshig tu nges par yang dag brjod// ces bya ba ni las las grub pa ni gnod sbyin te/ de rnams kyi gzugs so// drag po yongs su ston pa ni sngags dang phyag rgya dang thabs rnams drag po'i ston pa'o// su la ston zhe na/ las las grub pa'i gzugs drag po'i rigs thams cad la'o// gnod sbyin be con thogs pa la sogs pa gnod sbyin gyi rigs thams cad la gtso bo lag na rdo rje nyid gtso bor bshad cing sbyor bas na gtso bo'i don du yongs su shes par bya'o// tshig tu nges par brjod pa ni nges pa'i tshig rgyud la yang dag par gong 'og dang sbyar te gsungs pa dang gsung bar sbyar ro// khyod kyi tshul 'chang rab dga' bas// de nyid rigs su 'byung ba ste// kun kyang nag po'i las la dga'// gnang ba dag par mi mthong zhing // de nyid la ni nges par brjod// ces bya ba ni khyod kyi tshul 'chang zhes pa ni lag na rdo rje nyid kyi tshul 'chang ba'o// rab dga' ni gdug pa gzhan rnams so// de la rab tu dga' bas gdug pa gzhan rnams de nyid gnod sbyin gyi rigs su 'byung bar sbyar ro// de dag thams cad nag po'i las sdig pa la dga' bas snang ba ni ye shes la sbyar te/ de dag thams cad kyis mi mthong bzhin du/ de nyid ni sdig pa la grol ba dang / thar bar lta ba de nyid la nges par brjod pa'am 'dod pa'o// gong du bstan pa gang yin pa// so sor dag la gdon mi za// sbyor ba sna tshogs nges bsgrubs nas// rnal 'byor pa ni sna tshogs pa// mngon du rgyas shing nges par gsal/ zhes bya ba la/ gong du bstan pa ni 'di nyid du'o// gang yin pa ni sbyor ba dang thabs rnams su sbyar ro// so so dag la ni gdug pa'i rigs rang rang la'o// gdon mi za ba ni the tshom med par 'grub par sbyar ro// sbyor ba sna tshogs pa ni 'dir bstan pa rnams te/ de dag nges par bsgrubs pas snang ba ye shes dang / 'byor ba sna tshogs pa rnams mngon par 'grub cing nges par gsal ba'o// snang ba chen po bdag med par// brgyud pas yongs su 'grub pa yin// zhes bya ba la/ rnam par mi rtog pa'i ye shes dang chos nyid stong pa nyid bdag dang gzhan du mi dmigs pa'i phyag rgya nyid gnang ba dang / gnang ba nye bar thob pas/ brgyud pas 'grub pa'o// kun rdzob gong ma'i dngos po ltar// brtan pa lta bur rab tu mthong // don dam 'og ma'i sgra lta bur// nyon mongs kun sreg rang bzhin gyis// 'od gsal ba ru gnas pa yin// zhes bya ba la/ nges pa'i tshig sgra sbyor gyi sgo las don dam pa dang / kun rdzob gnyis la yang dag par sbyar te gsungs pa las/ gong ma'i dngos po ni sna tshogs pa dang / brtan pa mi 'jig par mthong bas na/ kun rdzob gong ma'i tshig tu sbyar ro// don dam pa ni nyon mongs pa'i bud shing rnams bsregs pa'i tshul du sbyangs pa dang / rnam par rtog pa med pas rang bzhin gyis 'od gsal par gnas pas na 'og ma'i dgra lta bur shes par bya'o// snying po don dam la 'jug pa// phyi rim kun rdzob la brten pa// dang por sangs rgyas mi gnas shing // snga ma bya ba'i sbyor bas brtson// zhes bya ba la/ snying po don dam pa'i ni bsgrub pa'i bya ba'i dngos po brtan pa mi 'jigs pa la bya ste/ de la 'jug par 'dod pas phyi rim zhes bya ba ni gsog dang gsob tu gyur pa dngos po ji lta ba bzhin du las dang po pa rnams kyis thabs la mkhas pas yongs su bsgrub par bya'o// dang por sangs rgyas mi gnas pa ni theg pa chen po'i sngags la zhugs pa tsam gyis rmongs pa kha cig sangs rgyas par 'dod de/ de lta bu'i nga rgyal la brten nas thabs kyi yan lag ma shes pas ngan 'gror ltung bar 'gyur ro// de nas snga ma'i bya ba las dang po pa rnams kyi thabs kyi sbyor ba rim pa ji lta ba bzhin du brtson par bsgrub par sbyar ro// dbang thob pa la rlom sems byed// bla ma'i man ngag nges pa las// bla ma nyid la ci nus kyis// yang dag par ni mchod par bya// zhes bya ba la/ dbang thob pa tsam dag la bdag rdo rje sems dpar kha cig rlom sems par byed de/ de ltar rlom sems par ni mi bya bar bla ma dam pa'i man ngag nges par rnyed pa rtog pa dang bral ba'i rim pa ji lta ba bzhin du thabs kyi yan lag yang dag par shes par byas nas/ bla ma dam pa la bu dang chung ma dang rin po che sna tshogs pas yongs su mchod par bya'o// ci'i phyir mchod ce na/ bla ma las dngos grub thob par gsungs pas dngos grub nye bar bya ba'i phyir mchod pa'o// rdo rje ngo bo kun 'byung dang // gdug pa thams cad sreg phyir dang // dngos la 'jug pa nges pa'i sgras// gong ma'i tshig tu brjod pa yin// zhes bya ba la/ rdo rje ngo bo kun 'byung ba ni sngags rnam pa gsum dang / phyag rgya'i snying po ye shes kyi thabs dang / de kho na nyid thams cad 'byung bas na ngo bo kun 'byung ngo // gdug pa thams cad ma lus par skrag cing rlag par byed de/ sreg pas ni sreg pa ste dngos po 'di nyid do// dngos po nyid la mthun pa'i nges pa'i sgra sbyar na gong ma'i rdo rje me lcer gsungs bar sbyar ro// rdo rje me lce'i rgyud kyi 'grel ba de kho na nyid snang ba zhes bya ba las le'u gnyis pa'i bshad pa'o// // gos sngon lag na rdo rje yis// zhes pa nas/ lha yi sbyor ba bshad par bya// zhes bya ba'i bar du ni/ lag na rdo rje gang dag sgrub pa'i thabs su dkyil 'khor zhus pa dang / bcom ldan 'das kyis yang dag pa'i don dngos por gyur na kha dog dang dbyibs dang lha dang sngags la sogs pa med de/ 'o na yang 'gro ba'i rtog pa bsal ba dang / las dang po pas sgrub pa'i thabs su bshad par dam bcas par shes par bya'o// gang zhig mos par byed pa yis// khru gsum dkyil 'khor phyogs bzhi pa// nags sam dur khrod khang stong ngam// gtsug lag khang dang mchod rten nang // de dag rnams su nges par brtsam// zhes bya ba la/ mos par ram grub par byed pa'i gang zag gis phyogs bzhi ru khru gsum gsum pa'i dkyil 'khor gnas go sla ba rnams su nges pa'am/ gdon mi za bar brtsam par bya bar sbyar bar bya'o// dang po bsnyen pa rab gnas pas// bu mo bcu drug ston mo byas// bdag gis zhag gsum khrus bya zhing // spyi bo lkog ma snying ga ru// gsang ba gsum gyi yi ge brtag // ces bya ba la dang po bsnyen pa la bu mo lo bcu drug lon pa rgyal rigs sam bram ze'i rigs sam// rje'u rigs la gzugs dang kha dog phun sum tshogs par ldan pa/ zhi ba byang chub kyi sems la lhag par chags pa la/ bdag gi sngags chu dang ldan pa'i bum pas khrus nyi ma gsum du byas la/ tsan+dan dmar po'i lde gus gnas rnam pa gsum po ru gsang ba gsum gyi yi ge'i gdan thig le legs par bsku bar bya'o// de yang ba ba si ta badzra hUM zhes pa'i sngags kyis yongs su bskus la/ sku gsung thugs kyi yi ge brtan par bya bar 'brel to// rams su btsos pa'i gos nyid la// gur gum thig les nges btab ste// de nyid la ni bskon par bya// zhes bya ba la/ gos sngon po la gur gum gyi thig les gnas bcu bdun du bsku bar bya'o// skyes pa dang ni sprad mi bya// zhes pa nas/ gnas gang yin par bdag la gtad// ces pa'i bar la skyes pa dang ni sprad mi bya ni de'i bar du'o// dkar gsum ni 'o ma dang zho dang 'bras gsum mo// de yongs su gsal la snying po ni 'di yin te/ de yis 'bum du bzlas pa'o// oM a mr-i te sid+d+ha badzra hUM zhes bsngags la/ rang gi sngags bu mo'i khar btab pa dang / de nyid la yang bslab pa'o// de nas bsnyen pa rdzogs pa dang // bu mo la nyos shig dang longs shig pa'i tshig brjod nas/ kun 'dus pa ni tshong 'dus so// der mi sgeg par dngos po gang yin pa nyos la/ rigs mthun pa ni gos sngon po der gtums la/ gnas ni gang na gnas pa'i sa ru/ bdag ni sgrub pa po la gtad par 'brel to// de yis zhag gsum sbyor ba yis// phyag rgya nges pa nyid dang yang // snying po gang gi sbyor ba yis// dri chu btab la grangs tshad du// phyin par yang dag bzlas par bya// zhes bya ba la/ de yis zhes pa ni rnal 'byor ba'o// rnal 'byor pas ni ba'i rnam pa lnga la sogs pa la zhag gsum gyi bar du bdag gi phyag rgya ni rdo rje rtse gcig pa'o// lha'i snying po kun la grangs nyi shu rtsa gcig tu yang dag par bzlas la/ dri chus kun la phog par gtor bar bya bar 'brel to// lhag ma ni go sla bas 'dir ma bshad do// dang por byang shar mtshams nyid nas// kun brten kha dog rigs mthun blang // yongs su bsdus byas nyid du nges// gnyis pa gnyis par yang dag ldan// gsum pa gcig gis tshad byas la// zhes bya ba la/ byang shar mtshams nas kun brten pa'i stobs dang ldan pa'i sgra rtags kyis dbye bas 'jug ste sa la nges pa'o// sa kha dog rigs mthun pa ni sngon por shes par bya'o// sa de yongs su bsdus pa la dkyil 'khor nges par bya bar 'brel to// gnyis pa gnyis par yang dag ldan pa ni// rab 'bring tha ma'i tshad la bya ste/ rab ni gong du bstan par zad do// 'bring ni gnyis pa ste khru gnyis pa las byas pa'o// gsum pa gcig pa ni khru gcig pa la nges par bya'o// de ltar tshad du byas pa las// shin tu mnyam par 'thas par bya// de nyid rjes su 'jug pa yis// dang por srad bu gang yin pas// kha dog ser pos thig gdab bya// zhes bya ba la/ rab 'bring tha ma'i tshad du byas pa las mnyam pa dang 'thas pa dang legs par byas la de nyid rjes su 'jug pa ni gang zag rnal 'byor ba'o// de yi dang po srad bu ni// bu mos bkal ba'i dgu sgril lo// kha dog ser po ni yung ba la sogs pa gang yang rung ba'i thig gdab par sbyar ro// dkyil 'khor dgu ru nges pa las// 'bru dang sa dnge rin chen gang // phye ma nyid du btags pa yis// dkyil du pad+ma bcu drug pa// 'dab mar ldan par bri bar bya// zhes bya ba la/ thig btab pa'i le tshe dgu la dkyil du rgyal bo dang / blon po dang / bram ze dang / dmangs rigs la rim par sbyar la/ rin po che mu tig la sogs pas bri ba dang / 'bras btags pa la rams la sogs pas kha dog bsgyur ba dang / sa kha dog lnga pa la zhib par btags pas pad+ma bcu drug dang ldan pa bri bar sbyar bar bya'o// shar dang lho dang zhes bya ba nas/ kun kyang stag gi pags pa yis// smad ni yongs su dkris pa yin// zhes bya ba'i bar ni go sla bas 'dir ma bshad do// de steng gdan ni rab gnas pas// gtso bo nyid la nyi zla yis// phrag pa la ni 'khor bar rgyu// tshangs pa dbang po lha chen gnyis// zhabs kyis yongs su mnan pa yin// zhes bya ba la/ lha'i bu nyi ma dang zla ba gnyis phrag pa la rgyu bar byed do// de ci'i phyir zhe na/ bde bar gshegs pas lung gnyis su gsungs te/ gcig ni lag na rdo rje'i skus ri rab kyi rked par sleb pas nyi ma dang zla ba yang ri rab kyi rked pa nas rgyu bas lag na rdo rje'i phrag pa la phog pa'o// gcig ni 'jig rten pa rnams la phrin las rnam pa gnyis kyis 'dul ba dang / thabs dang shes rab tu ldan pas A li kA li snyoms par 'jug pa'i don gsum du rig par bya'o// de yang lung gang las grub ce na rim pa ji lta ba bzhin du lag na rdo rje dbang bskur ba'i rgyud dang lag na rdo rje bde bar rol ba'i rgyud dang lag na rdo rje yum lcang lo ma'i rgyud las rig par bya'o// tshangs pa dang dbang po gnyis srid pa dang / mya ngan las 'das pa'i rtags su brten nas de gnyis ka la mi gnas pa dang / yang na rtog pa dang mi rtog pa gnyis ka la mi gnas pa'i rtags dang / yang na bdud kyi snying ga nyams dga' bar bcom ldan 'das rol bas bzhugs pa'o// shar gyi lha chen rnam rgyal nyid// keng rus steng na gnas pa bzhin// gzhan yang de ltar gnas pa yin// sa bon gnas pa gang yin pa// sgra dang bcas pas shes par bya// zhes bya ba la/ shar na bzhugs pa'i khro bo khams gsum rnam par rgyal ba keng rus skam po'i steng na bzhugs pa bzhin du nag po chen po la sogs pa'ang keng rus skam po'i steng na bzhugs par 'brel to// de yang ci'i phyir keng rus skam po'i steng na bzhugs she na/ thams cad kyang rnam par rtog pa dang bral ba'i phyir dang / sgra'i sbyor bas ka rang ka la gdug pa rnams skrag par bya ba'i phyir dang / drag po'i las su sbyor bas na keng rus la bzhugs pa'o// sa bon gnas pa de ni de dag thams cad skyed pa'i sa bon la bya ste yig 'bru rnams so// sgra dang bcas pa ni bcom ldan 'das rdo rje gar mkhan gyi zhal nas sgra dang bcas par phyung ba'o// de yang ji lta bu zhe na/ sa bon gyi yi ge re re la 'od zer rigs mi 'dra ba re re dang / sgra mi 'dra ba re re yang dag par phyung ste bsgrags par sbyar ro// dang po gtso bo skyed byed gang // hUM las nges par rdzogs bya zhing // gzhan rnams 'di las 'byung bar bsam// zhes bya ba la/ dang por gtso bo phyag na rdo rje nyid kyi bskyed par bya ba'i sa bon du hUM nag po las yang dag par shes par bya'o// gzhan rnams 'di las zhes pa ni 'og nas 'byung ba'i sa bon bcu drug po rim pa ji lta ba bzhin du khams gsum rnam par rgyal ba nas/ sha za ma'i bar du kha dog mi 'dra ba ni bla ma'i ngag las yongs su rig par bya zhing de rnams las 'byung ba'am bskyed par 'brel to// lhag ma ni go sla'o// de las rags pa gang zhig gis// bar 'phra nges par bskyed par bya// dang por kun kyang brtsigs pa yis// baM las gyur pa sna tshogs pa// yang dag par ni bskyed par bya// de 'og kaM las rab skyes pa// skam por yongs su brtags pa yin// zhes bya ba la/ rags pa ni sku nyid do// bar 'phra ni dang por gcig pa'i baM dmar po las byung ba'i pad+ma 'dab ma bcu drug pa sna tshogs pa bskyed par bya'o// de 'og ces pa ni/ de'i rting la byung bas de'i 'og ste/ de'i sting du kaM dkar po las yang dag par byung ba'i keng rus skam po rab tu gnas pa'o// lhag ma ni bla ma'i man ngag las shes par bya'o// de dag rnams ni rab ba rdzogs pa'i// sku ru yongs su rdzogs byas la// bdag gis rnal 'byor yang dag bsgrub// ces bya ba la/ de dag gi ni gong du smos pa'i gdan dang yig 'bru dang bla ma'i ngag la sogs pa'i las rdzogs pa'o// sku ru ni rang rang gi cho ga gsum las rang rang gi skur rdzogs par byas la zhes par 'brel to// de nas bdag rnal 'byor bas mchod pa la sogs pa'i rnal 'byor yang dag par sgrub par 'brel to// de nas sngags pa blo ldan pas// rigs su nges pa gang yin pa// thabs 'di la ni 'jug par bya/ zhes bya ba ni rigs rnam pa lnga las mi 'da' bas rigs kyi rjes su 'brang bas rnal 'byor yang dag par bsgrub par gsungs te/ su yis she na/ sngags pa shes rab can gyis so// de yang spyir rigs la brten te bsgrub par gsungs so// thabs ni 'og nas ston pa rnams la 'jug par 'brel to// kun la 'jug par 'gyur ba yi// khyab pa'i bdag po chen po ni// rigs kyi gtso bos spyi la khyab// ces bya ba ni spyir khyab pa rnam pa gsum gyis yongs su ston te sku gsung thugs kyis khyab pa'o// kun la 'jug pa ni las kyi bya ba thams cad la'o// khyab pa'i bdag po ni rigs kun la 'jug pa dang / gtso bo dang bdag por 'brel bas na bdag por 'brel to// rigs kyi gtso bo ni rigs thams cad de las 'byung bas na gtso bo yin te de yis kun la khyab par 'jug par bstan pa'o// mdun ni rdo rje'i rigs yin te// lha min la sogs nges par 'jigs// g.yas ni rin chen rigs yin te// sha za la sogs yang dag 'jigs// rgyab na gnas pa gang yin pa// pad+ma'i rigs su yang dag ldan// nor la sogs pa gang dgos pa// re ba bzhin du skong bar byed// g.yon na gnas pa gang yin pa// las kyi rigs kyi nges pa las// klu dang gnod sbyin la sogs pa// ma rungs pa rnams yongs su 'jigs// zhes bya ba la/ mdun ni shar du rig par bya ste/ khams gsum rnam par rgyal ba ni rdo rje'i rigs su nges bas tshangs pa dang lha ma yin rnams 'jigs pa'o// g.yas pa ni lhor rig pa ste/ nag po chen po rin po che'i rigs su nges pas gshin rje dang sha za rnams 'jigs pa'o// rgyab ni nub yin te rnam thos sras pad+ma'i rigs su nges te/ nor dang bzhon pa la sogs pa rnams nges par ster ba dang gnod sbyin rnams 'dul bar gsungs so// g.yon ni byang du rig par bya ste/ bdud rtsi thab sbyor gyis klu dang yang ma rungs pa rnams yongs su 'jigs par gsungs so// gzhan yang lhag ma thams cad kun// pho nya'i tshul du nges par gnas// zhes pa ni rdo rje gnod sbyin la sogs pa thams cad pho nya'i tshul du yang dag par gnas par 'brel to// dang po nyi ma shar ba nas// las kyi sbyor ba sna tshogs pa// so so dag pa snying po ni// gang du 'bum las rab rdzogs pa// brgya rtsa brgyad du nges par bzlas// zhes pa la dkyil 'khor bri ba'i snga dro tshon rtsi lnga la las kyi sbyor ba sna tshogs pa zhes bya ba brjod de/ de la snying po brgya rtsa brgyad yang dag par bzlas zhes pa ni/ gong gi bsnyen pa'i dus su snying po 'bum la sogs pa bzlas pa'o// de nas snga dro'i dus su brgya rtsa brgyad bzlas pas sbyor ba bri bar bya'o// hUM gi sgra dang rab ldan pas// bdag nyid kha nas me 'bar gsal// phyag rgya gnang bar rab bcas te// de nyid stang stabs bskyod pa yis// gdug pa thams cad skrag byed pa// bde gshegs mngon par dgyes par bya// zhes bya ba la/ snga dro'i dus su rgyan cha lnga la sogs pa yongs su bgos la/ rdo rje dril bu nges par bzung ste hUM hUM hUM zhes pa'i sngags kyis kha nas me 'bar bar bsams la/ phyag rgya ni gar gyis yang dag par byas la/ de nyid ces pa ni/ don dam pa gnyis la sgra rnam pa gnyis 'jug ste/ rnal 'byor pa de nyid kyis lag na rdo rje de nyid kyi stang stabs bya bar gsungs pa ste/ g.yas pa brkyang la g.yon pa nges par bkug nas/ rdo rje rgya gram 'gros kyis phyogs bzhir bskyod pas gdug pa can thams cad skrag par 'gyur ba dang / bde bar gshegs pa rnams gar gyis mngon par dgyes pa'o// rdo rje dril bu bzung byas nas// khro bo'i cha lugs gang yin pas// phyogs rnams rmongs par byed pa yin// lha mo'i gzugs 'chang gang yin pas// gzhan gyi sems kyang 'phrog par byed// ces pa la/ dus rnam pa gnyis kyi sbyor bas gsungs pa yin te/ bgegs bskrad pa dang mchod pa nyid la sbyor ba gsungs so// de la khro bo'i stang stabs kyis rdo rje dang dril bu bzung bas kha nas hUM 'bar bas yang dag par bskyod pas gdug pa rnams bsgyel te/ ci'i phyir 'khrugs she na brgyal bas so// brgyal bas shar phyogs la sogs pa mi shes so// lha mo'i gzugs su bdag nyid yang dag par bsgrubs la gnas par bya ste/ ji lta bu zhe na/ las kyi lha mo sna tshogs pa// dbu rgyan dang gdu bu dang / stod g.yogs la sogs pa rgyan cha bcu gcig gis yang dag par brgyan la/ nu ma cung zad 'bur bar bya ste/ mchod pa'i rdzas thams cad rdo rje'i glu dang / gar dang / phyag rgya la sogs pas yang dag par mchod pa dang / 'dod pa'i yon tan lngas sku la yongs su mchod par bya'o// de'i gzugs kyis lha rnams mnyes pa dang / 'jig rten pa rnams dbang du sdud par 'brel to// re mig rnams kyi bar gang yin// me lce'i phreng bas yongs su bri// 'khor lo'i 'og tu gnas bya ba// chos 'byung phyag rgya nges par bri// zhes bya ba la/ dang por dkyil 'khor bri ba'i skabs su shes par bya ste/ re mig ni dkyil 'khor lnga la bya ste/ de'i bar dag me'i 'od kyis bri bar 'brel to// 'khor lo ni dkyil 'khor la shes par bya ste/ de'i 'og tu chos 'byung gi phyag rgya gru gsum pa/ mtshan ma kun la khyab par bri bar bya bar 'brel to// de yang ci'i phyir chos 'byung gi phyag rgya bri zhe na/ bcom ldan 'das kyis 'di skad gsungs pa'o// thabs dang shes rab ldan pa dang // kun 'byung yum du nges par gsal// rten 'brel yang dag 'byung ba yin// kun rdzob la ni don dam brten// don dam nyid la kun rdzob yang // brten pa nyid du 'gyur ba yis// de bas gnang ba mi gsal bar// chos 'byung phyag rgya nges par bri// rgyas pa la sogs ma yin gyi// drag po'i dkyil 'khor yin pa dang // de bzhin dbyibs su rab gsal bas// dran dang bcas pas bri bar bya// zhes bya ba la/ chos thams cad thabs dang shes rab tu 'brel bar gnas pa dang / chos thams cad de las 'byung bas na/ de yang dag par bri bar 'brel te/ yang rten cing 'brel bar 'byung ba'i chos su dngos po kun grub pas bri bar bya'o// ji ltar rten cing 'brel zhe na// kun rdzob la zhes pa gsungs te/ kun rdzob la don dam pa brten pa dang / don dam pa la kun rdzob brten pa'i phyir te/ chos 'byung ni don dam pa'i phyag rgya yin pa dang / dkyil 'khor ni kun rdzob kyi phyag rgya yin par 'brel to// yang na drag po'i dkyil 'khor yin par gsungs pas/ skabs 'dir yang drag po'i skabs la bab pas na/ de la yang dbyibs mthun pa'i phyir snang ba mi gsal bar bri bar bya'o// snang ba mi gsal ba ni gong du bstan par zad do// de bas na rnam pa thams cad du yang rnal 'byor pas chos 'byung ba'i phyag rgya mnyam par gzhag cing dran pa dang bcas pas bri bar gsungs so// mthu dang ldan pa'i gang zag la// stobs ni shin tu nges par skyed// dkyil 'khor lha nyid mngon bsgrubs pas// lus la gzi brjid 'jug pa'o// zhes bya ba la/ mthu zhes pa ni/ a nu b+ha ba'i sbyor bas skabs mang po la 'jug ste/ skabs 'dir ni sngon gyi las 'phro dang ldan pa la bya'o// de dang ldan pa'i gang zag la ni phyag na rdo rje'i stobs skye bar 'gyur ro// de nas dkyil 'khor gyi lha rnams mngon par bsgrubs pas ni/ lus ni bdag gi phung po'i rgyud la gzi brjid ye shes 'jug par gsungs so// rdo rje me lce'i rgyud kyi 'grel pa de kho na nyid snang bzhes bya ba las le'u gsum pa'i bshad pa'o// // lag na rdo rje zhes bya ba nas/ thabs de gang lags gsung du gsol zhes pa'i bar du ni go sla'o// nang gi bdag nyid can dang yang // phyi yi khrus sogs rab byas la// rab gsal la sogs rgyun chad nas// gang yang rung ba'i lo nyid la// ston zla ra ba nas brtsams la// lha min lha dang me tog mdzes// drag po'i dang po 'di nyid la// bdag gis nges par sbyor ba brtsam// zhes bya ba la/ dang por nang gi bdag nyid ni nang ste/ phyi rol gyi dngos por mi 'dzin pa dang / bdag dang gzhan du mi rtog pa dang / stong pa dang mi stong pa'i mtha' gnyis dang bral ba'o// phyi'i chos dang nang gi chos thams cad rang bzhin gyis rnam par dag par byed pas khrus mchog tu gsungs so// phyi'i khrus ni go sla'o// khrus rnam pa gnyis byas nas rab gsal la sogs zhes smos te/ shes rab gsal bas na rab gsal lo// de yang shes pa lnga dang rgyun chad med pa ni/ rnam par bza' bar mi bya ba dang / sogs pa ni myos 'gyur yang longs spyod par mi bya'o// gang yang rung ba ni byi ba la sogs pa'i lo gang yang rung ba'o// ston zla rab smos pa ni ston zla ra ba la me tog dang lo tog kun du rgyas pas de'i phyir/ de nas brtsis pa'i lham yin gyi bla ma don thams cad kun du 'grub pa dang / me tog mdzes bkra shis bar gsungs pa de dang / drag po bya ba ni 'od zer drag po gang la yod pa la drag po zhes smos pa'o// dang po'i zhes bya ba ni cha bzhir bgos pa'i dang po'o// de gsum yongs su 'joms pas na bdag rnal 'byor pas sbyor ba yang dag par brtsam par bya bar gsungs so// de nas bdag nyid lus nyid la// rgyan cha lnga yis rab brgyan te// lus la gos dag sngon po nyid// bla gos smad g.yogs yang dag bcings// spyi bo la sogs gnas lnga ru// sprul gyis yongs su bcing bar bya// rang nyid dkyil 'khor shar sgo ru// 'dug pas sbyor ba brtsam par bya// zhes bya ba la/ rnal 'byor pa'i lus la dbu rgyan la sogs pa lngas brgyan par bya'o// stod g.yogs sngon pos lus la bgo bar bya ba dang / srog song ba'i sprul lam/ yang na shing shun las gzugs byas pa snga ma'i rgyan cha'i rtsar bcing bar sbyar ro// bdag nyid shar gyi phyogs su 'dug pas las bya bar 'brel to// de nas dang por bla re gang // zhes bya ba nas/ gos sar yang dag gtsang bar bya// zhes bya ba'i bar du ni go sla bas 'dir ma bshad do// de nas sngags pa blo ldan pas// bdag nyid bsrung ba'i 'khor lo brtsam// rang gi phyi rol mtshams rnams su// mi 'gyur bas ni bsil ldan bsgom// de steng sdud pa'i dngos po gang // kha dog nag po yang dag bsam// de las khyab byed rigs lnga ba// yang dag par ni bsam par bya// de dag yongs su rdzogs byas pas// bdud rtsi 'khyil bar bdag bsams te// rdo rje sdigs mdzub phyag rgya yis// sngags bzlas pa yis bgegs bskrad bya// rigs gtso'i rtse mo de nyid la/ kaM las lus skyob bsam byas te// spyi bor gnas par khyab par bsam// zhes bya ba la/ skabs 'dir dang por 'jug pa'i las la/ bdag nyid la bsrung ba'i 'khor lo bya bar gsungs te/ de'i dang por bla ma'i man ngag las yang dag par shes par bya ba ni// rgyud las 'byung bas bdag gis don gsal bar brjod pa ni 'gal ba yod pa'i phyir te/ mi go ba yin pa'o// de nas zhes pa ni tshig gi lhag ma lus pa dang / gzhan nye bar ston pa'i tshig ste/ sngags pa shes rab can gyis bsrung ba'i 'khor lo bya bar ston pa'o// rang gi phyi rol ni rang gi rgyud las ma gtogs pa'i phyi rol lo// mtshams ni rgyud las ma gtogs pa dang / phyi rol gyi dngos po'i mtshams su mi 'gyur ba ni yi ge dang po'o// bsil ldan ni 'od zer kha dog dkar po dang ldan pa'o// de'i steng ni bsil ldan gyi steng du/ sdud pa'i dngos po ni/ thugs kyi yi ge la kha dog nag por bsam par bya bar 'brel to// de las ni sdud pa'i dngos po la ste/ khyab byed ni kun du khyab par byed pa dang / mi 'jigs pa'i gnas pa la bya ste/ dngos bo de rigs lnga pa'i 'khor lo'i rigs la sogs pa dang ldan pa'o// de yang dag par bsgom par 'brel to// de dag yongs su rdzogs pa ni// gong du smos pa'i cho ga rnam pa gsum pa'o// de gsum rdzogs pa las bdag nyid khro bo bdud rtsi thab sbyor du yang dag par bsam par bya ste/ sku mdog ljang gu phyag gnyis pa la thal mo phan tshun du bsnol ba ni/ dam tshig gi phyag rgya bcas la/ de nas las kyi phyag rgya ni// g.yon pa dkur brten te g.yas pa ni/ rdo rje bcing ba'i phyag gis sdigs mdzub tu byas la/ sngags 'dis bgegs bskrad par bya'o// oM big+h+nAM kro d+ha ya hUM phaT/ rigs gtso'i rtse mo ni gong ma'i rigs lnga las ma gtogs pa'i nang gi rgyud kyi rigs lnga pa dang po'i rtse mo la yi ge kaM dkar po las lus skyob par byed pa yongs su bsam par byas la/ spyi bo nas rtse mo yang dag par btsugs te/ oM badzra ka pa tsa hUM phaT swAhA/ zhes pa'i sngags kyis lus thams cad la khyab par bsam mo// de yang 'od zer gdug pa dang bcas pa 'bar bar bsam par 'brel to// 'dis ni sa'i cho ga dang thig gi cho ga gnyis yongs su rgyas par ston pa'i skabs te/ de nas gtor ma zhes bya ba nas/ phyogs bzhi mtshams su nges par gdab// ces pa'i bar du go sla bas 'dir ma bshad do// kha nas hUM gi sgra 'bar zhing // sna tshogs rdo rje'i gar thabs kyis// lan gsum bar du bskor ba bya// de nas gdug pa gang yin pas// phyogs bzhi dag tu song ba la// sa phyogs nges par gtsang bar 'gyur// zhes bya ba las/ kha nas hUM hUM hUM zhes pa'i sgra drag po dag phyung bas gdug pa rnams kyi kha nas me 'bar ba mthong ba'o// sna tshogs rdo rje gar thabs ni// lag pa g.yas par be con sngon po bzung nas/ g.yon pa rdo rje thogs pas snying gar bzung la/ rkang pa g.yon pa lte bar gnas te/ g.yas pa phyogs bzhi ru rdo rje rtse gsum pa'i gom pa 'dor ba dang / de dang mthun par be con gyis thabs dang / shes rab la bskor bas sa la gdab par bya'o// de nas gom pa gcig gis bar du gsal bar 'brel to// de ltar yan lag gsum gyi bar du bskor bas/ gdug pa rnams phyogs gzhan du byer te// sa phyogs de gdug pas gtsang bar gyur par 'brel to// de nas thig sogs btab pa yis// zhes pa nas/ shes rab thabs kyis gsal bar brtags// zhes pa'i bar du ni// sta gon gyi cho ga rgyas par bstan par rigs pa ni rgyud gzhan dang mthun par 'brel to/ sangs rgyas dkyil 'khor bzhengs bya'i phyir// bdag gis drag po dang po la// phye ma lnga dang sngags dag dang // phyag rgya bcas pas byin gyis brlab// ces bya ba la/ bdag rnal 'byor pas 'od zer drag po dang bcas pa'i dang po'i nyi ma shar ba'o// phye ma ni rab 'bring tha ma gsum gyis phye ma'o// de la sngags ni 'di dag go// dkar po la sogs pa thams cad la/ rim pa bzhin du rin po che 'bar ba'i phyag rgya bcas la/ oM swa sti muk+ti b+ha ba ti hUM/ oM pi ta u d+ha ra b+ha ra na b+ha ba ti hUM/ oM rak+to bo ba la b+ha ba ti hUM/ oM ha ri ta ma ra ka ta b+ha ba ti hUM/ oM kr-iSh+Na kaM ka ni b+ha ba ti hUM/ zhes byin gyis brlab pa ni rim pa ji lta ba bzhin du/ mu tig dang / gser dang / byi ru dang / slog btsong dang / mu men du brlab par sbyar ro// de nas snod dag thod pa la// byas pas rdo rje'i phyag rgya rab// nges pas las kyi sbyor ba brtsam// phyogs su legs par bskor ba yis// dbugs rgyu ba yi dngos po gang // yi ge mngon par gsal ba yis// rgyun mi 'chad par bri bar bya// zhes bya ba la/ snod ni thod pa'i dum bu las byas pas phye ma der blugs par bya bar 'brel to// rdo rje phyag rgya ni rdo rje rtse gcig pa'i phyag rgya dang / gung mo mthe bong sbyar ba'i bar nas tshon rtsi dgye bar bya ste/ mdzub mo brkyang pa'o// de yis rab tu gsungs pas sbyor ba ni bri bar bya'o// phyogs su legs par bskor ba yis// zhes pa ni/ phyogs su g.yas phyogs su ma 'khrul bar bri bar 'brel to// dbugs rgyu ba'i dngos po ni bla ma'i man ngag gis shes par bya ste/ sdud pa'i dngos po'o// de'i yi ge mngon par gsal ba ni mngon pa ni sa la phreng bar 'byung ba'o// gsal ba ni sgra dag par brjod pa nyid do// dbugs rgyun mi 'chad par bri bar 'brel to// skabs kyi skad cig shes pa las// bar du khro gnyer bstan par bya// dang po nag po bri bya zhing // gnyis pa dkar po nges par dgye// gsum pa nyid la ser po ste// bzhi pa dmar po yang dag ldan// lnga pa ljang gu bri bya zhing // drug pa kha dog sna tshogs rgyas// zhes bya ba la/ skabs ni phyogs dang mtshams su bab pa la'o// phyogs gang yang rung ba dang mtshams su bab na hUM phaT ces pa'i sngags bton la/ khro gnyer ston par 'brel to// lhag ma ni go sla'o// drug pa kha dog sna tshogs rgyas// zhes bya ba ni/ kha dog sna tshogs phan tshun du bsres nas dmar skya la sogs par sbyar ba la bya'o// dkyil 'khor las nyid rdzogs pa dang // rdzas su yang dag ldan byas te// gru bzhi dag tu byang shar gyi// mtshams ni sa gang bu mo yis// blangs pa las byas mchod rten ni// sngon po bzhi dag yongs su gzhag // de yi 'khor lo'i rtse mo la// gong gi srad bu gdags bya ste// me tog sngon po'i phreng ba yis// 'khor bar yongs su brgyan par bya// bum pa sngon po bcu bdun nyid// mtha' yi phyogs su nges par gzhag // ces bya ba la/ dkyil 'khor bri ba rdzogs pa dang // 'di nas mar mchod pa'i rdzas bsham pa gsungs te/ dkyil 'khor gyi zur bzhi dag tu/ byang shar mtshams nas bu mos sa sngon po blangs pa la/ sku gdung rgyar sor bcu gnyis pa las/ dpang du sor nyi shu rtsa bzhi pa byas la/ de'i 'khor lo'i rtse mo la tshon skud sna lngas brgyan pa ste/ me tog gis yongs su bre bar 'brel to// bum pa sngon pos bskus pa'i lha'i grangs su sbyar bas/ dkyil du gcig dang phyogs mnyam par bkod pa'o// sman dang spos dang zhes pa nas// lus la mngon par phyogs pas gzhag // ces pa'i bar du go sla'o// de nas sngags pa blo ldan pas/ zhes pa nas/ phyi ma rnams kyis snang mi bya// zhes pa'i bar du ni/ bcu bdun bcu bdun du rdzas kun la shes par bya'o// de la gdugs dang rgyal mtshan dang / ba dan ni bum pa la gzugs par bya'o// phreng ba ni be con la gdags par bya ba dang / tshangs pa'i skud pa ni ral gri'i rtse mo la gdags par bya'o// bdag po ni lag na rdo rje dngos te/ de'i na bza' dar ram ras sam snam bu la gur gum gyi thig le yongs su bris la dbul bar bya'o// yol ba sngon pos dkyil 'khor bskor bar bya ba dang / bla res steng nas phub nas gzhan la snang bar mi bya bar 'brel to// gal te snang bar gyur pa na/ rang gi lus ni ma gtogs pa'i// gzhan rnams brlag par 'gyur ba yin// de bas legs par bsgribs pa yis// phyi rol gzhan la bstan mi bya// zhes bya ba la/ gal te gzhan rnams kyis mthong bar 'gyur ba na/ rang gi lus ni lag na rdo rje gos sngon po can gyi rim pa dang dbang legs par thob pa la bya ste/ de ma yin pa rnams brlag par 'gyur ba ni/ dam tshig las 'das pas nad dang gdug pas 'tshe bar byed do// de bas na bdag rnal 'byor pas legs par bsgribs pas ci nas kyang phyi rol gzhan la bstan par mi bya bar sbyar ro// gang zag gcig pu gnas pa yis// las kyi sbyor ba 'di brtsam bya// zhes pa la/ mi mang po rnams yongs su mi bsnyen par bdag nyid gcig pus 'og nas 'byung ba'i las rnams spyad par gsungs so// phyag dag sngon du 'gro ba yis// mchod pa'i las la mnyam par gzhag // bdag nyid las kyi phyag rgyas gnas// bsam pa sngon du gyur pa yis// kun gyi 'bras bu gang yin pa// bdag gis gsal ba rab tu brtag // sngags dang phyag rgya rab ldan pa'o// mchod pa 'di dag nges pa las// bgegs bsal ye shes rab dbab pa'i// rnal 'byor rdzogs pas yang dag gnas// rang rang rigs kyi phyag rgya yis// sngags bzlas pa yis dbul bar bya// zhes bya ba la/ 'di nas mar mchod pa'i rim par gsungs te/ dang por bla ma'i man ngag gis spyan drang bar bya ba dang / tshig gis kyang 'di ltar spyan drang bar bya'o// oM bde gshegs gtso bo kun khyab dang // lha rnams phyogs su 'khor ba rnams// bdag dang sems can rgyud sbyangs phyir// skad cig tsam gyis gshegs su gsol// zhes brjod la spyan drang bar bya'o// de nas bzhugs su gsol ba la sogs pa yongs su rdzogs par byas la/ de nas phyag 'tshal ba dang / mchod pa'i las la mnyam par gzhag pa ni yang dag par spyad par bya ste/ bdag nyid las kyi phyag rgya ni// dngos po ma bsgyur bar dam tshig sems dpa'i ngo bos gnas pa la bya'o// bsam pa sngon du gyur pa'i gang zag rnal 'byor pas dmigs par bya ste/ kun gyi 'bras bu ni stong pa nyid la bdag gis gsal bar skad cig yun ring bar rab tu brtag par 'brel to// sngags dang phyag rgya ni 'di ltar sbyar te/ sngags ni 'og nas ston to// phyag rgya ni dang por gar gyis sku gsung thugs su nges par sbyar nas/ bsam pas kyang mchod pa'i sprin rgyas par spros la/ pad+ma kha 'bus ltar byas la/ spyi bo'i steng du gnas pa dang / g.yas g.yon gyi mtheb srin nges par sbyar la 'dud de/ gzhan rnams bkug pas g.yon pa'i mdzub mo bsgreng nas sna'i thad kar gnas pa dang / g.yas g.yon gung mtheb sbyar nas sna sprad de/ mdzub mo gnyis kyis kyang bsgreng bas sna sprad par byas nas/ gzhan rnams yongs su brkyang nas mig gi thad kar gnas pa dang / mtheb srin gnyis sbyar bas steng du bstan te/ snying gar gnas pa dang / lag pa gnyis kyis thi pa ltar sbyar nas/ sna sgo'i thad kar gnas pa dang / lag pa gnyis bskor te/ mthe bong gnyis cung zad bsnol te/ gung mo gnyis cung zad brkyang bas kha sbyor du gnas te/ rna ba g.yas pa'i thad kar gnas te/ gzung ba dang / gar gyi phyag rgya dngos dang / phreng ba 'dzin pa'i tshul dang / 'khyud pa'i phyag rgya dang / sna tshogs pa'i phyag rgya yang dag par bcas la dbul bar sbyar ro// de'i dang por bgegs ni dri tshul sngags kyis btab la bskrad pa dang / ye shes dbab pas yongs su gzung ba'o// de yi sngags dang mchod pa dang / sdig pa bshags pa'i phyag rgya yis// yang dag par ni bshags pa ni// phyag rgya gsum las shes par bya'o// sngags ni pa ba d+he sa na la sogs pa'i sngags kyis yang dag par shes pa'o// sdig pa bshags pa ni smre sngags zhes pa nas// gnas bzhi'i bar du ni go sla bas ma bshad do// gong du bstan pa'i phyag rgya ni/ skabs 'di dag tu bsam par bya// dang po rgyud las skyes pa las// phyi nas ring po mi gnas shing // rang bzhin du ni 'od gsal bsgom// zhes bya ba la/ yan lag bdun rnam par dag par bsgom pa dang / spyad pa las dang gong du bstan pa ni/ stong pa nyid skabs 'dir bsgom par gsungs so// dang po rgyu las skyes zhes bya ba'i tshig 'di ni skabs gnyis su shes par bya ste/ gcig ni bdun rnam par dag pa dang / sems tsam du dmigs pa'i rgyu las skyes pa las/ phyi nas stong pa nyid snga ma'i dngos por mi gnas par rang bzhin du 'od gsal bar bsgom pa'o// gcig ni dkyil 'khor gyi rgyu yi rgyu// de las skyes pa ni sgra'i sbyor bas bsdus pa la 'jug pas/ rgyu'i 'bras bu stong pa nyid kyis gshegs su gsol bar 'brel to// rdo rje me lce'i rgyud kyi 'grel pa de kho na nyid snang ba las le'u bzhi pa'i bshad pa'o// // de nas phyag na rdo rje yis// gsang ba'i mgon la 'di skad gsol// bsam pa rab tu rdzogs pa yis// nang gi rnal 'byor gsung du gsol// zhes bya ba la/ lag na rdo rje gsang ba'i mgon ni gsang ba rnam pa gsum gyi bdag por gyur pa ste/ de mgon du ji ltar 'ong zhe na/ gsang ba dang ldan pa la gsang ba'i mgon no// dper na ral gri'i 'khor lo mkhas pa'i mi la/ ral gri'i mgon po zhes zer ba dang 'dra bar/ skabs 'dir yang gsang ba'i don rgyas par ston pa'i skabs su bab pa dang / de dang ldan pas gsang ba'i mgon no// de la bsam pa rab tu rdzogs pa ni/ dper na yid bzhin gyi nor bu rin po che dang 'dra bar/ 'dis kyang 'jig rten dang 'jig rten las 'das pa'i dgos pa thams cad 'grub pa'i thabs nang gi rnal 'byor gsung bar zhu bar 'brel to// bde gshegs gsang bas bka' stsal pa// gang gis bsgrub par bya ba la// thabs kyis dngos grub thob par 'gyur// zhes bya ba la/ bde bar gshegs pa yang dag pa'i don gsang ba dang ldan pas/ bde bar gshegs pa gsang ba'o// de yis yongs su gsung ba ni 'og ma rnams so// gang gis zhes pa ni gang gis bsgrub par bya ba la/ thabs khyad par can gyis dngos grub bsgrub pa'o// thob pa ni myur ba'i sgra dang ldan pa'o// dang por shes rab can dag gis// bdag gis dngos por snang ba las// de nyid snang la mchog nyid las// 'od zer bsil ldan yang dag bsam// zhes bya ba la/ dang por shes rab can rigs dang ldan pa las/ bdag gis dngos por snang ba ni bdag tu snang ba'o// de nyid ni sgra'i sbyor bas bdun pa la sogs pa'i sgra la mngon par zhen pa yin te/ rdzing bu la 'jug pa'o// rdzing bu'i nang na 'od zer bsil ldan ni chu shel bsam pa'o// 'di nas mar ni phran tshegs su bya ste/ de las gong ni chu shel las gong du ste/ dbugs rgyu ba ni kha sbyor sbu gu can no// de bsams la de las gsal ldan ni me long stong ste/ me long la rdo rje la sogs pa'i phreng ba lnga dang ldan pa'o// de stong pa'i dpe ni rnam par rtog pa dang bral ba'i ril song bas gzugs bzang ma dang / stong 'joms ma la sogs pa'i rig ma ldas te la len pa'o// mi 'chi ba ni dbugs te/ dus 'gyur ni dus kyi skad cig 'gyur ba'o// de yis 'dzin pa can la byin par bsams pa ste/ 'dzin pa can ni brkam pa'o// de nas sngags 'og ma 'dis rab tu gnas par byas nas/ bdag nyid rigs su ldan pa ni lcags te/ tho bas bdag po yin pa'i phyir ro// phyag rgya ni rjes sam rtags gsal bar sbyar ro// sngags ni oM a b+hi Shiny+tsa zhes pa nas stu sti ma hUM zhes pa'i bar du'o// bdag nyid dngos po la brten nas// mtshan mar mi gsal ma skyes pa'i// gdod nas grub par bsam bya ste// sangs rgyas dngos la rab sbyor bas// dang por dngos dag bsam bya ste// bdag nyid gong gi gzugs gnas la// steng du mi 'dra dngos por bsgom// zhes bya ba las/ bdag nyid dngos po ni rdzing bu'o// rdzing bu la yongs su brten te/ mtshan mar mi gnas pa dang / gdod nas grub pa dang / ma skyes pa gsum rdzing bu ru bsam par bya'o// de yang ji lta bu zhe na/ sangs rgyas dngos la rab sbyor bas// zhes gsungs pa ste/ gang zag sangs rgyas nyid la rab tu dang bas// dngos por rdzing bu nyid bsam par byas la/ bdag nyid gong gi gzugs gnas la zhes pa ni/ snga ma'i mi dngos su yang dag par gnas te/ steng du mig 'dra ba'i dngos po ni me shel du shes par bya ste rdzing bu'i steng du'o// de las gong du gyur pa yis// 'jigs byed rigs dgu nges par bsgom// mig 'dra'i sbu gur rab 'byar bas// snying po'i steng du gsal bar snang // zhes bya ba la/ de las ni me shel las gong du gyur pa'o// 'jigs byed ni sta ri la bya ste/ rigs dgu ni sta ri'i logs thig le dgu bris pa bsam par bya'o// de yang gang du gnas she na// mig 'dra'i bu gur rab 'byar bas// zhes gsungs te/ me shel gyi mig la 'byor bar bsgom pa'o// snying po steng ni me shel gyi snying po'i steng ngo // gsal bar snang ba ni chud par snang bar 'brel to// snying po'i steng du chu bsgrubs pas// yan lag stong dang ldan pa nyid// spun la phyogs par kha bltas nas// bdag las gong du gyur pa yi// zhes bya ba la/ snying po ni me shel te/ de'i steng du chu bsgrubs pa ni nya la bya ste/ nya'i kha nas yan lag brgyad dang ldan pa'i chu 'bab pa la bya'o// spun la phyogs pa ni mi mthun pas zla ba nya la bya ste/ de la phyogs par kha bltas pa'o// de la kha bltas nas/ bdag las gong du gyur na ni thod pa la bya ste/ de yang ji lta bu zhe na/ hUM gnyis las bsgrubs te me'i nges par gsal byed sbar ba las/ dngos por snying por rab song bas// de las mi 'chi 'od ldan pas// 'joms byed steng na rab gnas pa'i// mig 'dra'i yan lag brgyad dang ldan// 'joms byed mig 'drar gar ma 'byor// zhes gsungs te/ thod pa ni hUM gnyis las grub pa yin pas na/ hUM gnyis las bsgrubs pas so// nges par gsal byed sbar ba las/ thod pa las me sbar ba las/ dngos po ni dngos po thams cad la bya ste/ de rnams kyi snying po ni nam mkha'o// de bas ni nam mkha' la me lce song bas/ nam mkha' las mi 'chi bar byed pa'i sman reg 'od dang ldan pa mthong bar byed de/ de yi 'joms byed ni sta ri ste/ sta ri la gnas pa'i mig 'dra ba ni me shel te/ de la yan lag brgyad dang ldan pa'i sman gnas pas na/ yan lag brgyad dang ldan par 'brel to// 'joms byed sta ri dang mig 'drar me shel du gar ma'am dam por sbyor te/ spyir gnas pa ni thams cad du yang dag par 'byor ba'o// thabs dang shes rab gsum du nges// dngos po gsum du rab nges te// snying po'i steng na gnas pa yin// mig 'dra'i steng na nges par song // zhes bya ba las/ thabs sta ri dang shes rab me shel gsum du nges par gnas par sbyar ro// dngos po gsum ni sta ri dang / me shel gnyis la dngos po gsum ste/ de gsum la brgyud nas snying po ni rdzing bu la bya ste/ rdzing bu'i steng na gnas pa'i me shel la nges par song bar 'brel to// rang gi gar ma'i khyon tsam la// skad cig bye brag bcu drug pa'i// thabs su yongs su rdzogs pa yis// dang po'i dngos po brtag mi bya// zhes bya ba la/ rang gi gar ma ni skabs 'dir so gnyis sbyar ba la bya ste/ so gnyis bsnams pa'i nang gi khyon tsam la/ skad cig bye brag bcu drug ni// dbyu gu'i cha yis yongs su brtsis la/ de'i thabs kyis yongs su rdzogs pa'o// gang la rdzogs she na sman la rdzogs pa'o// dang po'i dngos po ni me shel la sogs pa ste/ de'i yongs su mi rtag pa'o// rdzogs pa gnyis la me 'bar bas// rim pa de gnyis mi gnas shing // dngos por snang ba gang yin pa// mar me'i rtse mo lta bu ste// phyi nas de ni 'od gsal ba'o// zhes bya ba la/ rdzogs pa nyid ni gong ma'i sman rdzogs pa'o// de las me 'bar bas rim gyis de rnams dngos por mi gnas pa'o// dngos po snang ba'i sman la bya ste/ de yang mar me'i rtse mo ltar rim pas phra bar bsams te/ phyi nas rang bzhin gyis 'od gsal ba'o// dngos po rab tu brtag bya ba// rim pa gsum las rab rdzogs yin// steng du baM nyid rab 'bar dang // hUM las skyes pa thub pa'i sku// yang dag pa ru brtag par bya// 'on kyang gong ma'i sa bon las// bskyed par bya ba kho na yin// zhes bya ba la/ dang por de dag rnam par rab tu brtags pa ni/ steng zhes pa ste/ rdzing bu'i steng dang / sta ri'i steng ste/ de gnyis ni paM las bskyed par bya'o// hUM las skyes pa ni sta ri ste/ thub pa'i sku'o// 'og ces bya ba ni rdzing bu'i 'og na gnas pa'i me shel ni gong ma'i sa bon las bskyed par gsungs so// sems dpa' gnyis su nges pa las// 'khor lo spros pas char lta bu'i// lo tog shin tu smin byed pa// skyon rnams bsal nas de bzhin du// slar yang ngo bos yang dag gnas// zhes bya ba la/ sems dpa' gnyis ni go sla ste/ ye shes dang dam tshig sems dpa'o// 'khor lo spros pa ni phyogs bcu rnams su ste/ de yang dang po nam mkha' las// ye shes sems dpa' spyan drangs pa la sogs pa ma lus par byas nas/ de nas dam tshig gi 'khor lo myur du gzhug pa'o// lo tog lta bu'i sems can la// char lta bu'i 'khor lo spros pas/ skyon rnams dang bral te/ slar de'i ngo bor gnas pa'o// de ltar gsal bar ma 'khrul bar// skyon gyis ma gos dri med do// zhes bya ba ni/ gong ma ltar gsal zhing mi snang bar bsgoms na/ 'khor ba'i bag chags kyi skyon gyis mi gos te/ nam mkha' dngas pa da ltar dri ma med par gsungs so// de yang las kyi sbyor ba las yang dag par gsungs so// mkha' kun zhen pa'i sems kyis su// rdo rje lam du rab zhugs nas// nor bu dri med zla ba yi// las kyi sbyor ba sna tshogs par// mnyam par sbyor bas bde ba'i mchog // mi 'dzag gnas dang ldan par 'gyur// zhes bya ba la/ nam mkha' la yang dag par zhen pa ste/ nam mkha' dang dbyibs mthun pa'i chos 'byung ngo // de la zhen pas nor bu 'bar ba dang / zla ba lta bu'i byang chub kyi sems rdo rje'i lam du yongs su zhugs pas/ las la sbyor ba dang mnyam par sbyar bas bde ba'i mchog cir yang mi rtog pa skyes nas phyis mi 'dzag par 'brel to// mkhas pa sangs rgyas bde bas bde// lus la chags par mi lta zhing // sems la chags pa chen por skyed// ces bya ba la/ lus dngos por snang ba'i dbyibs dang / kha dog la chags par mi lta bar sems ni ye shes te/ ye shes la kun nas zhen pa'am/ yang dag par chags par longs spyod pa'o// de ltar spyad pas mkhas pa de nyid sangs rgyas kyi bde ba dngos yin pas na/ bde bas bde bar 'brel to// de 'dra'i spyod pas yongs bsdus nas// gang zhig mya ngan 'das pa las// mchog gyur mi gnas mya ngan 'das// zhes pa ni// gang zag rnal 'byor pa gang zhig gis gong du bstan pa'i sbyor ba de lta bus bdag gi rgyud yongs su bsdus na/ mi de mya ngan 'das pa la mchog tu gyur pa'i mi gnas pa'i mya ngan las 'das pa thob par 'gyur ro// sa la mngon par mi gnas shing // kun du mngon par bsgrod pas ni/ ye shes rdo rje go 'phang nyid// brgyud pas mngon du byed pa la// zhes bya ba la/ sa ni bcu gcig la sogs pa ste/ de la'ang mi gnas pa dang / gzhan thams cad la mngon par mi dga' bas/ ye shes rdo rje ni phyag rgya chen po nyid do// de'i go 'phang yang kun du brgyud pas mngon du byed na/ zhes pa ni gang bsgrub par bya ba gzhan la dka' sla med par gsungs pa'o// 'di ni rdzas la sogs pa yi// 'di yi dngos grub gang yin pa// nges par 'grub pa smos ci dgos// shes rab can gyis las 'di la// chags pa chen po yang dag 'grub// ces bya ba la/ 'di zhes bya ba ni tshe 'di la ste/ tshe 'di'i rdzas ni dngul chu dang ral gri grub par 'jig rten 'di'i dngos thub gang yin pa rnams nges par ram gdon mi za bar smos ci dgos par 'brel to// shes rab can blo dang ldan pas 'di lta bu la chags sam zhen pa chen pos yang dag par bsgrub par bya'o// lus la me 'bar chen po yis// snying po 'di nyid bzlas pa las// rang nyid pad+ma gsang ba yis// drag po'i rtags su nges song ste// de bzhin rtag tu bsgrub par bya// zhes bya ba la/ lus la me 'bar ba ni lag na rdo rje'i rigs te gzi brjid chen po dang ldan pa'i phyir ro// de'i snying po 'og nas 'byung ba 'di nyid bzlas pa'i thabs ni rang nyid pad+ma dang gsang ba'i kha sbyor bar byas la/ drag po'i rtags ni tha ma me'i dkyil 'khor la bya ste/ de ltar brgyud pas rtag tu bzlas pa bya bar 'brel to// de la oM b+h+yo b+h+yo zhes pa nas rA dz+nyA pa ya ti'i bar du ni rtsa ba'i sngags su shes par bya'o// oM daMSh+t+ra ka ra lo zhes pa nas/ b+ha k+Sha ya zhes pa'i bar du ni/ rkang pa brgyad pa'i sngags so// lhag ma ni rim pa ji lta ba bzhin rnam par rgyal ba la sogs pa'i snying po'o// de'i lhag ma bdun don bsgrub pa dang / bsrung ba'i las dang / sa tshon byin gyis brlab pa dang / dri chu sngags pa dang / srad bu sngags pa dang / bu mo sngags pa dang / bde byed sngags pa'i sngags te/ de yang skabs kyi dus su bla ma'i man ngag las shes par bya'o// de nas phyogs bcur 'khrugs pa las/ yi ge nges par gang yin pa// bla ma'i man ngag rab gsal bas// gcig tu bsdus nas bzlas par bya// zhes bya ba la/ rtsa ba'i sngags bstod pa la sogs pa dang / bzlas pa nyid snying po'i sngags phyogs kun du 'khrugs pa de rnams yi ge'i phyogs gcig tu bsdus nas bzlas pa nges par bya ba ni/ bla ma'i man ngag las shes par bya'o// rang 'byung sngags pa bdag nyid la// grangs tshad gzung ba gang yin pa// rigs kyi dbang gis nges par bshad// ces bya ba la rnal 'byor pa'i 'khor ba las rab tu byung ba'i sngags pas/ bdag nyid bzlas pa'i grangs tshad ni phreng ba ste/ de ni rigs kyi dbang gis yang dag par bshad pa las shes par bya ba ni drag po la sogs pa'i las la rang rang gi phreng bas 'og nas 'byung bas bzlas par gsungs so// kun du snang ba gang yin pas// rigs su bsdus nas ngag gi yang // spyod yul ma yin tha ma nyid// ces pa ni/ kun du snang ba'i lus la 'jug pa dang / rigs su bsdus pa'i ngag gi bzlas pa dang / tha mal pa ni yid kyi bzlas par gsungs pa ste/ de yang skyes bu dgug pa'i don la log par bskor ba'i sgras yang ma ni byed pa la 'jug pa'o// drag po'i snying po nyid dang yang // rang bzhin rdo rje bzlas pa yis// rigs gsum yang dag bzlas pa ni// zhes bya ba ni/ spyir bzlas pa rnam pa gsum du gsungs te/ drag po'i bzlas pa dang / rang bzhin gyi bzlas pa dang / rdo rje'i bzlas pa dang gsum du gsungs te/ de'i rigs gsum ni sku gsung thugs dang / rdo rje dang / rin po che dang / pad+ma dang gsum du gsungs so// gong ma'i sngags la rab bsngags pas// mtha' ru kun la hUM gis brgyan// de mthar skrod pa'i tshig dag gis// yongs su brgyan pa nges par bzlas// gang dang gang la las sbyor ba// de dang de la man ngag gis// mngon par shes par yang dag bshad// ces bya ba la/ gong ma rnams kyi sngags la/ sdud pa la ni hUM gdags so// skrod pa la phaT kyi sgra yongs su gdags so// de la sogs pa gsod pa dang / bcing ba dang / smyo ba rnams la rang rang gi sngags kyis sbyar ba ni bla ma las shes par bya bar 'brel to// bzlas pa phun sum tshogs ldan pas// rab 'bring tha mar ldan pa yi// dang por sbyor ba nges pa dang // tha ma las la 'jug pa la// grangs dang cha ru rnam par ldan// spyod yul bsdus par nges bsal bar// bdag gis ngag la brtan par bya// zhes bya ba la/ phun sum tshogs pa ni dmigs pa dang / tshad dang / phreng ba dang / gang las drang ba rnams dang ldan pa'o// rab ni 'bum mo// 'bring ni khri'o// tha ma ni stong du shes par bya'o// dang por sbyor ba ni bsnyen pa'i tshad dang / tha mar las la 'jug pa ni de'i dus la sbyor ba'o// spyod yul bsdus pa ni lus dang ngag dang / yid kyi spyod yul mthun par nges par sbyar ba'o// ngag la brtag pa ni kun la 'jug pa'i sgras 'jug pa'o// dang por srid pa chags pa dang / bar du gang zhig gnas pa nyid// tha mar 'jig pa gang yin pas// sngags rnams thams cad rgyas par gsungs// zhes bya ba la/ srid pa chags pa dang / bar du gnas pa dang / tha mar 'jig pa la sbyar te/ sngags thams cad las dang po dang / bar dang tha ma'i rim pas 'byung bar gsungs so// de yang ji lta bu zhe na/ 'byung ba lnga dang rab ldan nas// de la chos rnams thams cad pa// yongs su bsdus pas yang dag gnas// de dang sbyor dang dang po'i don// 'di las sgrub par 'gyur ba gang // las rnams sna tshogs gang yin pa// gdon mi za bar 'grub pa yin// zhes bya ba la/ yi ge gang las 'byung ba lnga'i sa bon yang dag par gnas pas/ 'byung ba lnga dang ldan pa'o// 'byung ba lnga las chos thams cad bskyed par gsungs te/ de bas na 'dir yang dang po'i yi ge lnga po smos pa ni/ de las yongs su 'byung bar bya'o// de'i don dngos po thams cad la rgyas par bya ba dang / de'i don shes pa de sgrub pa ni las sna tshogs pa thams cad gdon mi zar sbyor ba'o// de dag la sogs pa nang dang sngags kyi le'u thams cad du yang dag par ni bla ma'i man ngag las shes par bya'o// sgra ji bzhin pa dang ji bzhin pa ma yin pa las/ ji bzhin ma yin pa'i sgra log par go bar bya'o// rdo rje me lce'i rgyud kyi 'grel ba de kho na nyid snang ba zhes bya ba las le'u lnga pa'i bshad pa'o// // lag na rdo rje gos sngon gyis// bcom ldan mgon la 'di skad gsol// sems can smin par bya ba yi// 'jug pa'i thabs nyid gsung du gsol// zhes bya ba las/ sems can smin par bya ba'i 'jug pa'i thabs yongs su zhus pa'o// kun mkhyen mgon pos bka' stsal pa// dang por sa brtag la sogs pa// nges par gong du bstan pa ltar// las rnams nges par rdzogs par bya// zhes bya ba la/ kun dngos po ma lus par thams cad mkhyen pa yang yin la/ lha la sogs pa'i mgon po yang yin pas kun mkhyen mgon po'o// de'i yongs su bshad par gsungs te/ sa brtag pa dang / bslang ba la sogs pa dkyil 'khor dang / mchod pa'i skabs su bshad pa ltar ma lus par rdzogs par bya bar gsungs so// sa phyogs dben pa'i khyim rnams su// ba yi rnam lnga la sogs dang // rams sogs mdun du nges par sbyar// tha ma'i tshul du rab byas la// gur gum chu yis yongs su gdab// ces pa ni/ ba'i rnam lnga la sogs pa rnams kyis legs par byugs la/ tha ma'i tshad ni khru gang gis yang dag par byas pa'o// de gang du bya zhe na/ sa phyogs dben pa'i khyim du'o// zhal zas sna tshogs zhes pa nas sems bskyed pa dang zhes bya ba'i bar du ni go sla bas ma bshad do// gsang ba gsum gyi gnas rnams su// dri yi thig le rdo rje dang // bcas pa'i gung mos nges par bsku// mi 'gyur gsum las sku gsum du// sngags 'di dag gis byin gyis brlab// ces pa la/ gsang ba gsum ni dpral ba dang / lkog ma dang / snying ga gsum du dri'i thig le rdo rje dang bcas pa'i gung mos bskus la/ de'i steng du dang po'i yi ge gsum las mi bskyod pa dang / rin chen 'byung ldan dang / snang ba mtha' yas gsum du yang dag par brtags la sngags 'dis byin gyis brlab po// oM tri ma ta bi sho d+ha ya hUM/ de nas so shing dag la ni// zhes pa nas/ yang dag par ni sbyor ba brtsam// zhes pa'i bar du ni go sla bas 'dir ma bshad do// sngags gnyis po ni gong mar shes par bya'o// rang bzhin mi gnas dgos pa yis// kun rdzob dri ma spang bar bya// zhes bya ba ni/ dbang nod pa'i dus su slob ma khrus yang dag par byed du gzhug pa'o// de nas sna tshogs zhes bya ba nas mchod par bya zhes pa'i bar du ni go sla'o// de nyid gzugs la rab tu yang // gnas pa'i bdag nyid de nyid du// yang dag par ni bskyed par bya// zhes pa ni/ de nyid ni phyag na rdo rje nyid de/ dbang gi dus su lag na rdo rje'i gzugs bris sku'am/ 'jim pa'am/ lugs su blugs pa'i gzugs la mchod pas yang dag par mchod la/ rim pa ji lta ba bzhin du yang rab tu gnas par byas la/ phyi nas cho ga gsum las bdag nyid de'i skur yang dag par bskyed par bya'o// pad+ma nyid las gos la sogs// zhes pa nas/ rags pa rnam par dag par 'dod// ces pa'i bar du/ mig bkab pas bdud rtsi 'khyil pa'i sngags kyis yang dag par nang du bcug la/ yol ba'i phyi rol gnas pas rang gi 'byor bas yon khas len du gzhug pa dang / de nas snang ba ji lta bu la dngos grub brjod pa dang / sngags kyis me tog dor du bcug la/ lha rnams rim pa ji lta ba bzhin du bstan pa dang / de nas sems bskyed pa la sogs pa byas nas/ rnam par rgyal ba'i bum pa'i chus dbang bskur bar bya'o// de yang dang por rim pa ji lta ba bzhin du cod pan la sogs pa'i dbang rim par bskur ba dang / slob dpon yang bum par shes par byas la/ de yis bskur ba ni lus te/ lus rnam par dag par gsungs so// de nas phyag rgya bcas pa las// byang chub sems ldan ma nyams pas// bdag dang gzhan rnams gang rung bcas// bde ba mngon du rab spyad de// bsam pas yang dag sbyang byas nas// thabs dang shes rab phyag rgya yis// de yi kha ru sbyin par bya// zhes bya ba la/ phyag rgya ni las rnam pa gnyis kyis yang dag par spyad par bya'o// de yang ji lta bu zhe na/ pho nya dang dngos po la zhen pa ni/ shes rab ma gzugs dang kha dog phun sum tshogs pa la phyag rgya bcas te/ de yang bdag rang gi'am/ gzhan gyi yang rung ste/ bdag byang chub kyi sems ma nyams pas/ bde ba mngon du spyad la/ de bsams pa dang lag pa gnyis kas sbyangs te/ thabs bdag dang shes rab kyi phyag rgya gnyis kas de'i pad+mar sbyin par gsungs te/ de ni gsang ba'i dbang yin pas// de'i 'og ces pa ni ngag ste/ de rnam par dag par gsungs so// rnal 'byor dang mi dmigs pa la 'jug pa ni 'di ltar shes par bya'o// nang du shes pa'i sgo dag la// de la mi brten bdag nyid gnas// zhes gsungs pa/ rtags dang ming 'dra ba de la brten nas/ bdag nyams par 'gyur ba'i phyir/ bla ma'i ngag las yang dag par shes par bya'o// de nas bdag gi dngos po gang // bu mo mdog bzangs sngon mo la// gang dang ldan ba'i yang bas bskyod// cho gas yang dag gzung byas la// thabs gnyis rab tu bskyod pa yis// sna tshogs dngos po gnas pa yis// de 'og sor bzhi gzhal byas nas// shes rab gnyis la mnan pa yis// bde ba dpag tu med pa myong // de myong skad cig rdzogs pa yis// de la blta ba yin par bstan// de yis shes rab ye shes kyi// dbang nyid mngon par rdzogs par 'gyur// zhes bya ba la/ de yang gong ma'i lam gyis shes par bya ste/ bdag gang zag rnal 'byor pas// dngos po bu mo mdog dang ldan pa sngon mo nyid la/ gar dang ldan pa ni sgeg pa la sogs pa dang ldan pa'o// gzhan yang rol pa'i skabs su sgyu rtsal bcu dang ldan zhing // de la yang bag dang ldan pa'o// de la cho ga ni sngags bzla ba dang bsam pas yongs su bzung ba la bya'o// thabs ni go sla'o// de'i sna tshogs dngos po gnas pa ni/ bu ga 'phred la yod pa'i sa'o// de nas sor bzhi gzhal ba dang / shes rab ma gnyis la mnan cing mnyam par sbyar bas/ de'i mod la bde ba dpag tu med pa myong bar 'gyur ro// de myong ba'i skad cig tha ma la dpe'i ye shes yin par bstan pa ste/ de ye shes dngos mtshon pa'i phyir de gsungs pa'o// de yis shes rab ye shes kyi dbang thob pa ste/ sems rnam par dag par 'gyur ba'o// bzhi pa chos nyid mngon rtogs dbang // med pa mngon par snang bar 'gyur// de yi spyi la khyab gnas te// rang la yod bzhin nges par rmongs// zhes bya ba la/ bzhi ba'i dbang chos nyid mngon par rtogs pa zhes bya ste/ de yang ji lta bu zhe na/ shes rab ye shes la sogs pa'i dbang rnams rtogs pa'am/ gsal bar byed pa yin no// med pa mngon par snang ba ni// yod pa'i med pa dang / med pa'i yod pa dang / med pa la snang ba dang / yod pa mi snang bar sbyar ro// de yang ji lta bu snyam pa la/ rang la nges par yod bzhin du// bdag rmongs pa ste/ gdod nas ye shes yod pa la ma rig pas yang dag par bsgribs pa'o// de mngon par rtogs pas ni mngon par rtogs pa'i dbang ngo // ci de logs shig pa'am/ spyi la khyab snyam pa la/ de yis spyil khyab gnas te// zhes gsungs te/ de ni dbang thams cad la spyi la khyab par gnas pa'o// sngags rnam pa gnyis po ni/ gzhug pa dang me tog dor ba'i sngags su rig par bya'o// sangs rgyas kun gyi phyag brnyan par// de nyid du ni slob ma bsgrub// dar la sogs pa sngon po yis// slob ma nyid la dbang bskur bya// zhes bya ba dang / lag na rdo rje dngos su slob ma bsgrub pa la thun mong gi dbang ma gtogs pa dbang lngas slob ma bsgrub par gsungs te/ dar ram ras sogs sngon po tshad med pa la sngags 'og ma nyid dang / phyag rgya dang po dang / gnyis pas bzung la bskon par bya bar 'brel to// mkha' lding sngon po 'dab rgyas la/ mgul du dar dpyangs bcings pa yis// bu nyid la ni nges par sbyin// zhes bya ba ni shog bu la nam mkha' lding gi gzugs byas la slob ma la sngags dang bcas pas sbyin par 'brel to// dngos grub sna tshogs grub pa dang // zhes pa nas/ phyar te byed pa po la gzhag // ces bya ba'i bar la/ gdon thams cad zhi bar bya ba'i phyir shing la be con khru do pa byas la/ rtse mo sbom pa dang / rtsa ba phra ba rams kyis yongs su byugs te/ de'i rtse mo'i phyogs su me tog sngon po'i phreng bas bcings te/ lag pa g.yas pa'i mthe bong dang / gung mo la sogs gsum du sbyar bas be con bzung ste/ g.yon pas dku la yongs su brten pas/ be con spyi bo'i steng du bzung bas sngags bzlas te/ slob ma'i lag pa g.yas par sbyin pa'o// de nas ras bal gsar ba las skud pa bzhin du yang dag par bkal te/ rtsa ba'i sngags dang dri chus yang dag par bsangs te/ lhas mar byas te/ g.yas pas steng du drangs g.yon pa sa la btsugs pas/ 'og ma'i sngags bzlas pas gang shar bcing bar bya'o// de ci'i phyir bcing zhe/ tshangs pa chen po lag na rdo rje mthong bar bya ba dang / mchod pa rnams bsdu ba'i phyir bcing bar bya'o// de yang khro gnyer g.yon du phyogs pas sbyin par 'brel to// sngags ni rgyud nas 'byung bar shes par bya'o// de'i lag pa bsgom byas la// de yi lag pa'ang bsgom bya ste// zhes bya ba la/ bdag dang de'i lag pa gnyis ka khu tshur brtsegs ma la sbu gur bya ste/ drag po'i phreng ba nang nas bton pa 'og nas 'byung ba'i snying po 'di nyid lan grangs brgya rtsa brgyad du bzlas la snying po sbyin par bya'o// snying po ni rgyud las 'byung ba'o// de nas legs pa'i mtshan ma la// chos la dbang sogs mi gnas na// 'jug par 'gyur ba ga la srid// ces bya ba la/ legs pa'i mtshan ma ni gang zag 'jug pa po ste/ de la dbang dang dam tshig tu mi ldan na chos 'di la 'jug pa mi srid do// mi srid pa ni stobs la 'jug pa'i sgras gzhug par mi bya bar 'brel to// rgyud gzhan la ni spyir dbang gnas// des ni kun la 'jug par 'gyur// spyi nyid dbang la mi ltos par// 'di nyid la ni rtogs pa'i mchog // de yis 'jug pa kho na yin// zhes bya ba la/ bde bar gshegs pas gsungs pa'i rgyud gzhan thams cad la spyi'i dbang gis 'jug par gsungs te/ 'di la ni spyi'i dbang la mi ltos par 'di nyid la rtog pa'i mchog 'di kho na la bya bar gsungs so// rdo rje me lce'i rgyud kyi 'grel pa de kho na nyid snang ba zhes bya ba las le'u drug pa'i bshad pa'o// // lag na rdo rje gos sngon gyis// bcom ldan mgon la 'di skad gsol// gang dag klu yis zin pa la// thabs de gang lags gsung du gsol// zhes pa ni/ sems can la phan gdags pa'i phyir las rnam pa bzhi ru gsungs te/ gang du bsdus pa'i thabs nges par bstan par gsungs so// kun mkhyen gtso bo zhes pa nas// bu mo la ni yongs su bsngags// zhes bya ba'i bar du ni go sla bas 'dir ma bshad do// rgyan cha lnga yis rgyan btags la// rkang pa'i rgyud mar long btags te// lag pa'i rgyud par dbang sgyur du// yan lag gnas pas phyag rgya bcas// zhes bya ba la/ bu mo la dbu rgyan la sogs pa lngas yang dag par btags la/ rkang pa'i rgyud mar ni gom pa'i 'gros so// lag pa'i rgyud mar ni phyag rgya bcas pa ste/ de yang ji lta bu zhe na/ lag pa gnyis phun tshun du nang nas nang du bskor zhing yang dag par gnas pa'o// klu yi mtshan ma gang yin pa'i// dngos po gang la rab sbyar nas// gtso bo kun 'byung mchog nyid la// 'khor rnams brgyad kyis nges bskor te/ zhes bya ba ni/ klu'i mtshan ma ni klu'i ming la bya ste/ dngos po gang ni kun 'byung ba'i yi ge'o// gtso bo'i thugs ka'i hUM las sa bon brgyad// de la rab tu sbyar nas 'khor brgyad ni// nA ga ba shi ka ra yaM hUM zhes bya bar yang dag par bskor ba spyad pa'o// nub tu dngos po ston byed pa// gru bzhi pa dag rab tu gdags// de nyid sa ru rab tu thob// de steng ci nus sbyor ba bsgrub// ces bya ba la/ nub ni skyes bu la 'jug pa'i sgra rgyab la 'jug ste/ rgyab tu dngos po 'dis las bya ste/ sa de rten par byed pa'i snod pha tshe yongs su gdags par bya ba'o// de nyid sa ni na'i steng du phyin pas thob pa'o// de steng zhes pa ni/ na'i steng nas sa ci 'byor pa'am/ nus pas blang bar bya bar 'brel to// de thob rab tu bral ba las// de yi phyogs su mi blta zhing // drag po chen po'i sngags bzlas bya// zhes pa ni/ sa de thob pa las bdag de dang bral bar byas la/ sa'i phyogs su mi lta bar bdud rtsi 'khyil ba'i sngags bzlas par bya'o// de nyid bdag gis mthong ba las// legs so snyam pa'i tshig kyang brjod// de nas sa phyogs rab dben par// bdag gis sbyor ba legs brtsam bya// zhes pa la/ de zhes pa'i bu mo de bu mo bdag gis sa blangs nas 'ong ba mthong ba dang legs so zhes bya ba'am/ yang na rjes su yi rang ba'i tshig gis brjod par bya'o// de kun nas dben pa'i sa ru bdag rnal 'byor pas dkyil 'khor la sogs pa'i sbyor bas brtsam par gsungs so// rgyar ni khru do nges pa las// zhes pa nas/ yang dag par ni bskor bar bya// zhes pa'i bar ni go sla bas 'dir ma bshad do// sngun du sor brgyad bskor ba ni// mdog dmar kun nas zlum par bya// de steng klu rigs drug po dag // nya dang sbal pa lcong mo dang // sbrul dang rtsangs pa chu srin dang // mi dang rus sbal ba lang dang / byi la nor bu rgyal 'bud rnams// gtso bo'i cha yis gzung byas nas// shul du drag par drangs byas la// zhes bya ba la/ sngon du ni dkyil 'khor chen po'i yang sngun dang / bdag gi yang sngun du sor mo brkyang ba ni mtho ste/ mtho gang zlum por bskor bar byas la// kha dog mtshal la sogs pas yongs su byug par bya ba'o// de'i steng du klu ba su ta rigs drug po rnams bag zan las gzugs bya ste/ shul dug gi shul nas drag par drangs nas bkug pa'o// de yang ci kun nam 'on te 'ga' mnyam pa las// gtso bo'i cha yis gzung byas nas// zhes gsungs te/ gtso bo ni zung du bsdebs pa'i dang po rnams so// ma tu lung ka'i phye ma yis// gzhi bkang rigs mthun dngos po ni// rab tu gsal bar bya ba yin// zhes pa la/ ma tu lung ka'i shing gi lo ma'i phye mas de'i steng yongs su bkang la/ rigs mthun pa ni li khri'i phye mas gsal bar byas pa ni mtshams yongs su gcad par bya bar gsungs so// mtshan mo drag po'i gtor ma la// snang ba zhi ba nges par bya// bzlas pa'i sngags ni rab 'bar bas// drag po'i phreng ba gzung byas nas// gur dag sngon pos phub byas te// zhes bya ba la/ mtshan mo la drag po'i gtor ma gtang bar bya ba dang / nyin mo la zhi ba'i gtor ma gtang bar gsungs pa dang / drag po'i phreng bas drag po'i rigs la nye bar bzung ste/ bzlas pa'i sngags bzlas par 'brel to// gur sngon pos ni dkyil 'khor phub par gsungs so// ji srid de nyid ma rdzogs par// bdag gis blta bar mi bya zhing // drag po nyid la mngon par bzlas// zhes bya ba la/ bzlas pa'i sngags 'bum du ma rdzogs par bdag gis dkyil 'khor blta bar mi bya ba dang / drag po nyid ni drag po nyid la nges par bzlas par 'brel to// de yi phyi rim dag la ni// zhes pa nas/ rab 'bring tha mar yang dag ldan// zhes pa'i bar du go sla'o// bdag gis gtso bo'i cha lugs la// sngags dang phyag rgya yang dag bgo// bzlas pa'i grangs su rdzogs byas la// nad pa der ni bkug byas te// zhes bya ba la/ blo gos la sogs pa la sngags kyis bsngags la/ gon pa'i dus su badzra pA Ni hUM zhes pas rdo rje rtse lnga pa'i phyag rgyas rgyan cha bdun du bgo bar gsungs so// bzlas pa'i grangs 'bum du thim par bya la nang pa der zhes pa ni dkyil 'khor gyi rtsar bkug par 'brel to// de yang dkyil 'khor gyi byang phyogs su yang dag par gnas par bya'o// dngul gyi rdzing bu nyid du yang // brang gi sa bon dkar po yis// yongs su gang bar bya bar yin// zhes bya ba la/ dngul gyi rdzing bu ni gzhong pa la bya ste/ de dang brang gi sa bon ni nu zhos yongs su gang bar 'brel to// rdzogs pa'i sgra ldan bcu drug gis// lcags kyi skam pas ka bi tsa'i// shing dag sor ni bcu gnyis par// yongs su gcad par byas pa las// sngags kyis mngon par bzlas bya ste// de nyid dag tu spang bar bya// zhes bya ba la/ rdzogs pa'i sgra dang ldan pa ni pu ru Sha'i sgras byed pa la 'jug pa dang / bsrung bya la nges pa'i sgra sbyar bas ni skyes bu la 'jug ste/ skyes pa lo bcu drug lon pas/ lcags kyi skam pa nges par bzung nas// de yis shing ka bi tsa'am// bal po se'u'i lcug ma las sor bcu gnyis pa bcad nas de nyid drag pa'i sngags kyis btab la/ 'khor gzhong de nyid du sbang bar 'brel to// rma bya'i mdongs la zhes pa nas// rigs drug po la nges par gdab// ces pa'i bar du ni go sla bas 'dir ma bshad do// de nas de nyid snying gar ni// thig le drug tu nges par bri// de steng rigs drug bsam byas nas// g.yon na gnas pa'i nga rgyal mchog // sngags kyis mngon par bskul byas pas// drag po'i shugs kyis rab song ste// rngam pa'i zhal du nges par bstabs// zhes bya ba la/ de nas de'i snying ga ni nad pa'i snying ga la sor bzhis bar chod par byas la/ steng 'og tu tsan+dan gyi thig le drug bsku bar byas te/ de'i steng du dang po'i gtso bo rnams gsal bar bsams pa'o// de nas g.yon na gnas pa ni nam mkha' lding ste/ de ni nga rgyal gyi rang bzhin yin pas/ de sngags kyis yang dag par bskul bas shugs drag po dang ldan par der song ste/ de dag nges par blangs nas rngam pa lag na rdo rje'i zhal du nges par bstabs pas gsol bar bsam par 'brel to// de ltar bsam pa rab brtan pas// yongs su bsgom par bya ba yin// de yis de la gnod byed pa// skad cig tsam yang mi gnas shing // myur bar skrag par phyogs bcur 'bros// zhes bya ba la/ gong du bstan pa de ltar bsam pa rab tu brtan par bsgoms pas/ bsam pa de'i stobs kyis nad pa de la gnod pa'i bgegs de shin tu skrag pas myur bar phyogs bcur 'bros par sbyar ro// de la gong du sngags rnam pa mang por gsungs pa thams cad ni rim pa ji lta ba bzhin du 'di las shes par bya'o// oM badzra kro d+ha zhes pa nas/ bi d+h+wa n+sa na hUM phaT/ ces pa'i bar la bla ma'i man ngag las yang dag par shes bya'o// bzhin ni rab tu 'bar ba dang // zhe sdang rdo rje'i ting 'dzin gyis// 'brug sgrar ldan pas yongs su gtub// ces pa ni/ de'i phyi nas bdag rnal 'byor pas zhe sdang drag po bskyed la bzhin khro gnyer bzlog pas kha nas sngags gong mas 'brug sgra drag po brjod de/ seng ldeng gi phur pas rigs drug po yang dag par gtub par 'brel to// de nas drag po'i sras kyis su// zhes pa nas// de yang rtag tu nges pa yin// zhes pa'i bar du ni go sla bas 'dir ma bshad do// dang por rab tu 'byor pa las// nang gi bgegs nyid bsal ba yis// phyi nas phyi yi nad bsal ba// sman la sogs pa'i sbyor ba yis// mkhas pas phyi yi nad bsal te// zhes bya ba la/ dang po ni bsgrub pa dang / bsnyen pa rnams yongs su 'byor ba las nang gi bgegs bsal bar bya ste/ phyi nas phyi'i nad bsal bar bya ba'i phyir sman sna tshogs pa'i sbyor bas rten cing 'brel par 'byung ba'i stobs la brten nas mkhas pas nad bsal bar gsungs so// de la sman ni 'di dag go// brgyal ka la sogs sman rnams kyis// mar nag nyid la nges btab la// zhag grangs bdun ni mnan pa yis// sbu chung legs par khyab par snang // zhes bya ba la/ brgyal ka zhes pa ni sgra'i stobs las rnam par gcod pa la bya ste/ rnam par gcod pa lnga til mar gyi nang du blugs te/ zhag grangs bdun du yongs su mnan pa las de'i kha ru sbu chung mu tig lta bus kun la khyab par mthong ba dang / kha bsangs la khyim gtsang mar gzhag go// de nas sbyor ba 'dis yang dag par bya ste/ 'di skad gsungs so// sug pa la sogs gtsang sbyar bas// gong du sngags kyis bsnyen par gnas// 'od zer dkar po yongs gnas pa'i// nyi ma nyid la khrus byas te// dri ma dag par bsal ba la// drug sbyar nges par bsku bar bya// zhes pa la/ sug pa dang / spu dang / tsan+dan dang / sbrang rtsi la sogs pa drug gis yang dag par sbyar bar bya la/ gong du gong gi sngags kyi bsnyen pas sngags kyi chu la 'bum du yongs su btab pas de nas 'od dkar po gang la yod pa de la 'od zer dkar po can te/ de yongs su rdzogs pa'i nyi ma dang po la kha shar du bltas te/ sngags kyi sbyor bas khrus bya bar 'brel to// de nas dri ma dag pa la/ drug sbyor ni rnam gcod lnga dang til mar dang drug tu sbyar bar bya ste/ de yi lus la bsku bar bya'o// de 'og mchog gi sman nyid gang // grags ldan chen po srang gcig ni// legs par bskol bas kha nyid du// zhag dag nges par 'chags par 'gyur// de yis lus la bsku bya zhing // tshigs ma zho gsum bza' bar bya// zhes bya ba la/ de'i 'og tu mchog gi sman nyid kyis sbyar bar gsungs te/ de yang gang zhe na grags ldan chen po ni 'jig rten pa kun la grags pa'i rigs sdud do// de srang ni bde spyod gcig go// de nges par bzhu ba las mar kha ru 'chags te/ mar des lus la bsku ba dang / de'i tshigs ma zho gsum za ru gzhug par bya'o// snying po gsum la sha btsos te// khu ba nges par gtang bar bya// zhes pa la/ snying po gsum ni pad+ma dang // ut+pal dang / nA ga ge sar gsum gyi snying po la bya ste/ de rnams nywa sha'i nang du btsos la/ de yi khu ba nges par blud par bya'o// gnam sgro nag po zur gsum pa// rtse mo shin tu rno ba la// ri mo sna tshogs yod gyur pa// brgya dag shin tu gdus byas la// bcu drug cha ru nges par bskol// de yis lus la bsku ba dang // kha ru nges par blud par bya// zhes bya ba ni/ gnam sgro ni gong ka'i sa la bya ste de kha dog nag po zur gsum pa dang ldan pa'i ri mo sna tshogs pa dang ldan pa/ skam por gyur pa/ brgya ni shin tu gdus par bya ste/ de yang tshad ji tsam du bsnyams pa la/ bcu drug cha ru zhes gsungs pa ste/ bre bcu drug la bre gang du bskol te/ de yis lus la bsku ba dang / kha ru yang blud par sbyar ro// de yis kun kyang skyug 'gyur te// nad ni nges par 'byung bar 'gyur// zhes pa ni/ de blud pas nang na gnas pa'i nad skyug par 'gyur ba dang / 'byang bar 'gyur bas na 'tsho bar 'gyur bar sbyar ro// dri zhim sna tshogs sbyar ba yis// chang du zhag bcu nges par sbang // de nas sngon por gyur pa dang // lan tshwa phul gang nges par gdab// de btab zhag bzhi spang byas nas// bcu bzhi pa la lo mar nyid// phul do dang ni bsres byas la// sbu ba dngas par yang dag bskul// de yis lus la bsku ba dang // sum gnyis nang du nges par blud// ces bya ba la/ dri zhim po sna tshogs pa ni ga pur la sogs pa bcu bdun no// de rnams srang gsum gsum du sbyar te/ chang gi nang du zhag bcu'i bar du sbangs la/ de nas lan tshwa phul gang blugs nas zhag bzhi'i bar du gzhag par bya'o// de nas lo mar phul do dang bsres la// bskol ba'i sbu ba dngas par sbyar ro// de yang dang por chang ni bre dor shes par bya'o// mar ni de'i lus la sum cha bsku bar bya ba dang / khar sum gnyis blung par bya'o// sbyor ba de la rab brten na// gdon mi za bar 'tsho bar 'gyur// zhes gsungs te/ de lta bu'i sbyor ba de la brten nas nges par byas na sha brtsegs zhes bya ba'i nad gdon mi za bar 'tsho bar gsungs te/ bdag gis kyang yang dag par 'tsho bar mthong ba'i phyir nges par 'grub pa'o// rdo rje me lce'i rgyud kyi 'grel pa de kho na nyid snang ba zhes bya ba las le'u bdun pa'i bshad pa'o// // de nas lag na rdo rje yis// zhes pa nas/ tha mal ba yi 'gro ba min// zhes pa'i bar du ni go sla bas 'dir ma bshad do// bram ze'i sngags dang mi bzad pa// yang na drag po'i sgra ldan pa// ston mo bcu bzhi byas pa las// zhag gsum bar du dkar gsum zas// rgyun mi 'chad par sbyin par bya// zhes bya ba la/ bram ze sngags pa mi bzad pa ni bu mo rgyal rigs can la bya ste/ ci'i phyir sngags pa mi bzad ce na/ bram ze'i rgyud drang srong mngon par rtogs pa las 'di skad 'byung ngo // rgyal rigs bu mo bcu bzhi ma// dmar ser mdog tu 'dug pa la// 'jig rten 'di dang 'das pa yi// dngos grub bde ba thams cad gnas// zhes 'byung bas na/ rgyal po'i bu mo lo bcu bzhi lon pa'am/ yang na drag po'i sgra dang ldan pa'i skyes pa la bya ste/ de yang lo ni bcu bzhi lon pa la bya ste/ zhag gsum gyi bar du zas dkar gsum byin la/ bdag gi 'og nas 'byung ba rnams sgrub par 'brel to// rig byed sngags su ldan pa nyid// de la bslab par bya ba yin// tshangs pa'i skud pas stod dkris la// gos dag dkar po yongs su bskon// zhes pa ni/ rig byed kyi sngags 'og nas 'byung ba de khye'u la bslabs te/ tshangs pa'i skud pa dkar po la sbos chus btab ste/ se ral khar bcings nas gos dkar po bskon par bya'o// spyi bor thor cog bcing bya ste// lag pa g.yas bzhi pa nyid la// dkri zhing dngos po yongs su bsdam// zhes bya ba ni/ spyi bor skra'am yang na ras las thor cog bcings te/ lag pa g.yas pa'i sor mo bzhi pa la ku shas yongs su bsdams nas/ shar phyogs su gtang bar bya'o// shar phyogs dag tu song ba las// shing chen rtsa nas khru gang nyid// 'og nas brkos pa'i sa blang bya// de steng ras yug dkar po yis// thob pa'i phyogs su mi lta zhing // shar phyogs khro bo'i sngags bzlas bya// zhes bya ba la/ khye'u de shar phyogs su song ba las/ shing chen po'i rtsa ba nas khru gang 'og tu brkos pa'i sa blangs nas/ ras dkar po'i pha tshe'i nang du blugs te/ phyir 'ongs pa las phyi mig mi lta bar khams gsum rnam par rgyal ba'i sngags 'og nas 'byung ba bzhin bzlas par bya'o// de nas de nyid mthong ba dang // ha la ha la'i sgra yang brjod// ces pa ni/ de nyid ni khye'u ste/ khye'u de mthong ba dang / rnal 'byor pas ha la ha la hUM zhes bya ba'i sngags bzla bar bya'o// ba yi rnam lnga nyid dang yang // zhes pa nas/ mtha' ma yongs su 'khor bar bya// zhes pa'i bar du ni go sla bas 'dir ma bshad do// steng yang phub pas yungs kar la// sngags bzlas pa yis yongs su bsnun// gtor ma stobs rnams skyed byed dang // mchod pa lnga yis dus gnyis su// yang dag par ni mchod par bya// zhes bya ba la/ steng du phub pa ni skyer pa'i phur pas phub la/ 'og nas 'byung ba'i sngags kyis yungs kar la bsngags la/ tshangs pa'i gzugs la brdeg par gsungs so// gtor ma las sna tshogs 'grub par byed pa dang / stobs skyed par byed pa yin pas de dang mchod pa rnam pa lnga ni lha rnams la nyin mtshan gnyis la nyin lan cig mtshan lan cig dbul bar bya ste/ gtor ma ni sems can thams cad la'o// rang nyid snga ma'i tshul gnas la// yid ches phreng ba rnams bzung bas// drag po'i rigs la rtsa ba'i sngags// tshad du phyin par yongs su bzlas// zhes bya ba la/ rang nyid snga ma'i tshul ni lag na rdo rje nyid kyi tshul du gnas par byas la/ yid ches ni mi la bya ste/ mi rus kyi phreng ba drag po'i rigs sor mo lnga pa las yongs su bzung nas rtsa ba'i sngags rnams tshad 'bum du phyin par bzlas par 'brel to// de mthar snying po ma lus par// brgya rtsa brgyad dag bzlas par bya// de yi mtha' ru bzlas bya ba// de yi srog snying nges par bzlas// zhes pa la/ rtsa ba'i sngags thim nas lha thams cad kyi snying po re re la brgya rtsa brgyad du bzlas par 'brel to// de'i mthar tshangs pa srin po'i srog snying bzlas par bya'o// skyer pa'i tsher mar rab sbangs la// dkyil 'khor mtha' ru gnas par bya// de nas 'gugs pa'i sngags bzlas pa// tshad du nges par them byas la// zhes bya ba la/ skyer pa'i tsher ma bam por sbangs la mi'i skras yongs su bcings la dkyil 'khor gyi rtsar gzhag pa'o// de nas tshangs pa 'gugs pa'i sngags brgya rtsa brgyad yongs su bzlas pa'o// de nyid 'ongs par ma gyur na// zhes pa nas/ bdag nyid snying las chung ngu yin// zhas bya ba'i bar du ni go sla bas 'dir ma bshad do// 'on te 'gro bar mi 'gyur na// bdag gi sbyor ba 'di brtsam bya// zhes bya ba ni 'di ltar shes par bya'o// 'ongs par gyur na gong ma'i sngags dang phyag rgyas dgug pa dang / bkug nas rim pa'i sbyor bas mdun du gnas par bya ba dang / 'ongs pa'i rtags brtan pa dang / dang la zhi ba'i tshig gis gdags par byas la/ gal te song na rnal 'byor pas snying las chung ngus gnas par bya'o// gal te 'gro bar mi 'gyur na/ 'og nas 'byung ba'i sbyor bar brtsam par gsungs pa ni 'di ltar ro// skud pa sna lngar ldan pa la// khro bo'i sngags kyis rab bsngags te// zhags mig dam pos nad pa bcings// lcags kyus snying nas drangs byas nas// g.yon du rdo rje gzung byas nas// g.yas pas yid chen phreng ba la// lus ngag yid gsum rab drag pa// sngags sogs yongs su bzlas par bya// zhes bya ba la/ tshon skud sna lnga la rnam par rgyal ba'i sngags kyis bsngags la/ srad bu de yis nad pa de'i ske la zhags mig gis bsdams te/ lcags kyu dang / rdo rje dang / zhags pa gsum lag pa g.yon pas bzung la/ g.yas pas mi rus kyi phreng bas drag po'i rigs la bzung bas sngags 'og ma rnams bzlas par bya'o// phyag rgya lnga yis bsdams byas la// de nyid la ni yongs su dbab// ces pa ni/ zhags pa la sogs pa lngas yang dag par bcings la/ de nyid gzugs la yang dag par dbab pa'o// de nas skyer pa'i bam po la// zhes pa nas/ gsang ba'i don du kha dgab bya// zhes pa'i bar du ni go sla'o// dang po nas sngags rnams ni rim pa ji lta ba bzhin du 'di las shes par bya'o// oM b+hu ra Ta zhes pa nas phaT gsum po'i bar du ni sngags su rig par bya'o// de bsregs bdag gi lus ngag ni// tshig pas de la 'gyod pa'i ngag // bdag gis nges par brjod par bya// de yis de la lus la sogs// gdon dang bral bas zhi bar 'gyur// zhes pa la/ tshangs pa de bsregs pas lus ngag rnams tshig pas// de la ni tshangs pa la ste/ 'gyod pa'i tshig gis rang la gnod pa rnams// byas pas rang nyid sdug bsngal myong // de myong dga' bar tshor ram 'di// zhes bya ba la sogs pa'i tshig brjod par bya'o// gong ma'i sbyor bas nad pa de'i sdug bsngal dang bral nas zhi bar sbyar ro// de nas thal bas nad pa la// lus la bskus nas srung ba yi// 'khor lo 'di ltar gdags par bya// zhes bya ba la/ tshangs pa'i gzugs bsregs pa'i thal bas lus la bskus na gdon rnams 'jigs pas phyis mi 'jug par 'gyur ro// dper na bya rog bsad pa'i ro shing ba ka ti bsrung ba'i khar bzhag pas/ bya rog gzhan ma rnams bsad de 'ong ba'i bsam pas skrag ste/ shing de legs par bsrung ba'o// de bzhin du bgegs rnams thal ba la sngags dang bla ma'i man ngag gis btab pas skrod pa ste/ phyis mi 'jug par 'brel to// srung ba'i 'khor lo ni 'og nas 'byung ba ste go sla'o// khams gsum rnam par rgyal 'bar ba'i// zhes pa nas/ phyag rgya bcas pas sngags pa yin// zhes pa'i bar du ni phyi nas sngags pa la lus la gzi byin bskyed par bya ba'i don to// sangs rgyas byang chub sems dpa' dang // bla ma rdo rje 'dzin pa la// gus pa yis ni sangs rgyas bde// zhes bya ba la/ sangs rgyas dang byang chub sems dpa' dang / bla ma rnam pa gsum la mchod pa dang / phyag btsal ba la sogs pa gus par byas pas 'bras bu sangs rgyas pas bde ba'i 'bras bu thob par gyur pa kho na'o// mchod pa rab tu rgyas pa yis// sngon du bsnyen pa yongs su bsgrub// ces bya ba ni/ spyir khyab par gnas pa dang rnam par rgyal ba'i bsgrub pa dang / gong du bsnyen pa yongs su sgrub par 'brel to// khams gsum rnam par rgyal zhes bya// zhes pa nas/ stag gi pags pas smad dkris bya// zhes pa'i bar du ni go sla'o// don dang ldan pa'i snying po bsam// khrag gis ngo yang bskus byas la// nag por gtogs pa'i 'phro ba brgyad// yol ba'i ming la zhugs byas la// skar ma dag la nges par bsgom// zhes bya ba la/ don dang ldan pa'i snying po ni// bla ma'i man ngag las spros pa thams cad dang bral ba'i sa bon gyi gzhi nges par bskyed par bya'o// khrag ni mi'i khrag gis lus bskus nas nag por gtogs nag por gtogs pa ste/ de'i tshes brgyad la mig dmar gyi skar ma la rnal 'byor pas zhugs la skar ma la yongs su bsgom par bya'o// chang 'du ba la gnas byas la// shes rab zung du 'brel ba yis// skar ma nyid la mnyam sbyar la// brgyud pa yi ni sngags bzlas bya// zhes bya ba la/ chang 'tshong ma'i khang par gnas byas la/ bu mo gzhon nu ma lo sum cu las mi rgan pa gnyis la cho gas yongs su bzung la/ g.yas dang g.yon du bsnyen pas skar ma mnyam par sbyar te/ thabs dang shes rab kyi 'khor lo brgyud pas sngags bzlas par gsungs so// zhag grangs brgya rtsa brgyad pa yis// zhes pa nas/ snying du sdug par nges pa yin// zhes bya ba'i bar du go sla'o// mkha' 'gro ma sogs phra men mas// bdag la lus ni nges par ston// zhes bya ba ni/ mkha' 'gro ma dang phra men ma la sogs pas sna tshogs pa'i gzugs ston pa na rnal 'byor grub pa yin pas na bdag gis 'jigs pa bskyed par mi bya'o// de'i dgongs pa ji lta bur 'grub ce na/ sdug bsngal rtag tu mi 'byung zhing // lha min la sogs gdug pa yis// me yi phung por mthong ba yin// zhes pa ni/ tshe 'di dang pha rol du sdug bsngal mi 'byung ba dang / lha ma yin la sogs pa gdug pa thams cad kyis me'i phung por mthong ba'o// bdag la sdig pa dmar pos 'jus// de las 'jigs pa bskyed mi bya// bdag la gdug pa sna tshogs pas// gnod pa sna tshogs byed pa na// de la 'jigs pa mi bskyed cing // sems dga' ba yis yongs su mchod// ces bya ba la/ sdig pa dmar po 'jigs pa'i gzugs bdag la snying gar 'jus pa na skrag par mi byed pa dang / bdag la gdug pa sna tshogs pa gnod pa'i las byed na/ de la bag tsha'i sems mi bskyed mchod pas dga' bar bya bar sbyar ro// de ni dngos grub yin pas na dga' ba'i sems bskyed pa'o// de la spyod pa'i sngags ni 'di la rig par bya'o// oM ka pa la zhes pa nas/ sa ma ya zhes pa'i bar du ni rim pa ji lta ba bzhin du dngos grub bsgrub pa'i sngags su shes par bya'o// rdo rje me lce'i rgyud kyi 'grel pa de kho na nyid snang ba zhes bya ba las le'u brgyad pa'i bshad pa'o// // lag na rdo rje gos sngon gyis// zhes pa nas/ thabs 'di yang dag sbyar bar bya// zhes bya ba'i bar du ni go sla'o// rang gi sbyor bas gzung byas nas// drag po'i sgra ldan nyi shu pa// shin tu dpa' zhing dad ldan pa// stobs ldan gtum pa'i bdag nyid can// zhag drug bar du bsnyen bya ba// zhes pa ni rang gi sbyor bas gzung ba ni 'og nas 'byung ba ste/ de yis yongs su gzung bar 'brel to// drag po'i sgra dang ldan pa ni skyes pa la bya ste/ skyes pa lo nyi shu lon pa shin tu dpa' ba dang ldan pa stobs che ba/ gtum bag can la bdag rnal 'byor pas zhag drug gi bar du bsnyen par sbyar ro// sha lnga la sogs chang byin la// de la'ang sngags kyis nges btab nas// sha gos khra pos yongs su bskon// zhes bya ba la/ mi la sogs pa'i sha lnga dang // chang la sngags 'og ma btab la sbyin pa'o// sha gos ni smad g.yogs la bya ste/ de khra bor bskon par 'brel to// me tog phreng bas brgyan byas la// sngags 'di dag gis 'bum du bzlas// de nas de yi g.yas nyid du// zhags pa nges par bskur byas la// ga sa ga sa'i snying po brjod// g.yon du dngos po ldugs byed pa// yid chen las ni rab tu brtsams// zhes pa ni go sla'o// nag por gtogs pa'i gsum pa la// skar ma nyid la rab bskul te// mnyam pa yis ni blang bar bya// zhes bya ba la// nag por gtogs pa'i tshes gsum gyi mtshan mo gtang bar bya ba'o// de nas de yis mnyam pa yis ni dur khrod kyis las bya ste de yis blang bar bya'o// ci'i phyir mnyam pa zhes bya zhe na/ rnam par rtog pa thams cad dang bral bas yin pas na mnyam pa'o// de thob sngags pa blo ldan pas// zhes pa nas/ 'bum du tshang bar bzlas par bya// zhes pa'i bar du go sla bas 'dir ma bshad do// bdag nyid snga ma'i dbyibs gnas te/ 'bor gnyis rus pa'i phreng ba la// drag po'i rigs la gzung bya ste// rtsa ba'i sngags dang mgon po sogs// thim par bzlas zhes bya ba la/ bdag nyid lag na rdo rje snga ma'i gzugs su gnas par byas la/ 'bor gnyis zhes bya ba ni rnga mo la bya ste// 'bor gnyis dang ldan pa'i phyir ro// de'i rus pa las byas pa'i phreng ba bzung ste/ drag po'i rigs la rtsa ba'i sngags dang // mgon po nag po'i sngags rnams grangs su thim par bzlas par sbyar ro// mchod pa rnam pa lnga dag dang // zhes pa nas/ de steng dar gyis nges par gding // zhes pa'i bar du ni go sla'o// de ltar zhag grangs sum cu'i bar// yongs su bsnyen pa byas pa las// nad pa'i gos la sogs pa dang // kha 'phro la sogs bdag gi rnams// snod du thams cad bsogs bya ste// sngags chen gyis ni yang dag bsngags// zhes bya ba ni/ zla ba ni zla ba gcig tu gong du bstan pa ltar bsnyen pas nad pa'i kha 'phro dang / gos kyi snal ma dang dri ma la sogs pa rnams zangs kyi snod du bsogs la/ sngags chen po ni gtso bo'i sngags kyis yang dag par bsngags la/ gtor ma gtang bar 'brel to// de ltar bsnyen pa rdzogs pa dang // nad pa yongs su bkug byas la// thal mo yongs su sbyar byas te// sems bskyed pa dang skyabs 'gro bya// zhes bya ba la// bsnyen pa rdzogs nas nad pa bkug la byang chub tu sems bskyed pa dang // gsum la skyabs su 'gro ba dang / sdom pa nod pa la sogs pa byas la gso bar bya bar 'brel to// rdo rje 'bar ba'i lcags kyu yis// de yi snying las drangs byas la// hUM dza phaT kyi sgra yang bsgrags// zhe sdang rdo rje'i ting nge 'dzin dang // khro bo'i gzugs dang drag po'i sgras// g.yas par phreng ba thogs byas la// g.yon pas ral gri 'bar ba gzung // nag po chen po rab rbad la// de yi phung po 'joms par bsam// zhes bya ba la/ lag pa g.yon pas lcags kyu dang // ral gri bzung nas g.yas pa phreng ba bzung ste/ zhe sdang chen por bskyed la bzhin bzlog nas/ dang por dza zhes pa'i ngag drag por bton te// nag po chen po rbad la gshin rje 'joms par bsam pa'o// de nas sngags pa blo ldan pas// zhes pa nas// phyi nas bgegs mi 'jug pa yin// zhes pa'i bar ni go sla'o// de la gong du sngags smos pa thams cad ni rim pa ji lta bas 'di las shes par bya'o// oM phaT phaT ces pa nas/ rak+Sha rak+Sha swA hA zhes pa'i bar la sngags rnams rig par bya'o// de ltar gnod pa nges bsal nas// rnal 'byor pa la gnod byed pa'i// dngos po gang dag gsad bya'i phyir// nag po chen po de bsgrub bya// zhes bya ba la/ phan pa dang gnod pa rnam pa gnyis kyis gnod par byed pa rnam pa gnyis bsal te/ gong du bstan pa de ltar byas pas sems can nad pa la gnod pa'i bgegs bsal bar sbyar ro// 'di nas mar la rnal 'byor pa la gnod par byed pa'i gang zag bstan te/ 'di ltar go bar bya'o// rnal 'byor pa la gnod par byed pa'i dgra gsad par bya ba'i phyir nag po chen po bsgrub par bya bar 'brel to// snying rje chen pos sbyor ba brtsam// shin tu brtags la mngon par bsgrub// phra mo tsam la bya ba min// bstan pa yongs su 'jig la sogs// zhes bya ba la/ snying rje chen po ni mi des gzhan bsten nas sdig pa'i las mang por bsags pas de yun ring du gnas na de nyid la gnod pas// bdag gis snying rje rab bltas pas// de gsad pa'i sbyor ba brtsam par bya'o// shin tu brtags pa ni de lta bu'i mi brtag par bya'o// phra mo tsam la bya ba min pa ni rang gi ched dam rdzas phra mo tsam la bya ba min pa'o// ji lta bu la bya zhe na/ bstan pa dngos su 'jig pa la bya bar gsungs so// de yang gnas ji lta ji lta bur bya snyam pa las/ dngos por gtsug lag khang chen nam// mchod rten khang stong chen po'am// rab tu sngags pas dur khrod mchog // bdag gis nag po chen po yi// gzugs brnyan legs par bris pa las// zhes bya ba la/ gtsug lag khang chen po dang / mchod rten dang / khang pa stong pa dang / dur khrod rnams su mchog yin par gsungs pas de ru bdag gis nag po chen po'i gzugs brnyan gong nas 'byung ba bzhin du bris la bya bar 'brel to// mchod pa sna tshogs 'byor ba dang // rab gsal lnga yi dud pa dang // mi 'chi lnga yi dud pa yis// zhag bdun bar du bdug par bya// zhes bya ba la/ mchod pa sna tshogs pa ni ci 'byor pa'i me tog la sogs pa ste/ des mchod par gsungs so// rab gsal lnga ni mi la sogs pa'i sha lnga'o// mi 'chi lnga ni stobs mchog la sogs pa ste// de rnams kyi dud pas zhag bdun gyi bar du de'i gzugs brnyan bdug par bya'o// dang por gzhi ma'i dngos po gang // yid chen pags pa nges pa las// de las byung ba gang yin pa// yang dag par ni bri bar bya// zhes bya ba la// gzugs brnyan bri ba'i gzhi ni yid shas che ba'i pags pa la bya ba dang / de bri ba'i tshon rtsi ni/ de rang las byung ba'i khu ba dang snag tsha bsres la bri bar bya'o// de nas gnas gang yin pa ru// skar ma dag la yongs mchod pa// rab gsal lnga dang mi 'chi lnga// gzhan yang rab gsal sna tshogs pa/ yang dag pa ru mchod par bya// zhes pa ni/ gnas gtsug lag khang la sogs pa ru mi la sogs pa'i rab gsal lnga dang / stobs mchog lnga la sogs pa'i mi 'chi lnga dang / gzhan yang rab gsal sna tshogs pas skar ma la mchod par 'brel to// dpa' bo sna tshogs 'byor pa dang // mchod pa sna tshogs ci 'byor pas// zla gsum bar du mchod bya zhing // rang nyid cha lugs bsgyur ba yi// lus la khrag gis rnam par bsku// zhes bya ba la/ dpa' bo ni dpa' bar byed pa'i rgyu la dpa' bo zhes zer te/ de bas na sna tshogs pas mchod pa dang / gzhan yang mchod pa sna tshogs pas zla ba gsum gyi bar du bdag cha lugs nag por bsgyur la/ lus la khrag gis bskus nas mchod par sbyar ro// rlag byed dngos po gang yin pa// 'bar ba'i dkyil 'khor phyogs kun du// stod kyi tshigs gnyis bkug pa yin// yongs su bri bar bya ba yin// de yi nang du dngos po gang // yang dag par ni blugs byas la// zhes bya ba la/ stod kyi tshigs gnyis ni gru mo gnyis bkug par 'bar ba'i dkyil 'khor zur gsum pa bri bar byas la/ de'i nang du phyogs kun khyab par rlag par byed pa dang / 'dar sha dang / mgo tsho ba dang gsum bsreg pas blugs par bya bar 'brel to// gang la dmigs par bya ba yis// dngos po yang dag der bsam bya// sngags dang phyag rgya sbyor shes pas// gsal bar dmigs te dbul bar bya// zhes bya ba la// gang la dmigs par bya ba ni gnod par byed pa ste/ de'i dngos po de ru bsams la/ sngags 'og ma dang phyag rgya bcas la nag po chen po la dbul bar bya bar 'brel to// gtor ma nyid la sna tshogs pa'o// dngos po yongs su blugs byas la// mtshan mo phyed pas yongs su gtang // zhes bya ba ni go sla'o// de yi thugs ka nyid nas ni// thugs yig bsdu ba yongs su bsam// 'di yi stod kyi cha gang la// mi 'gyur gnas pa rab tu bsgom// zhes bya ba la/ de zhes pa ni nag po chen po ste// de'i thugs ka nas thugs kyi yi ge sdud pa'i dngos po bsam pa dang / 'di zhes bya ba'i rnal 'byor pa'i ro stod snying ga la mi 'gyur ba gnas pa'i yi ge bsgom par bya'o// 'di gnyis kyi dgos pa ni kha dog ji lta bu snyam pa la/ de gnyis dkar dang nag pa ste// 'di las 'brel par gyur pa yis// dang po nag po de nyid las// dngos po dkar po gang yin pa// stobs skyed gsal bar gnas par bya// zhes gsungs te/ de yang ji lta bu snyam pa la 'di ltar shes par bya'o// sdud pa dang gnas pa'i yi ge gnyis// sdud pa ni gnag la gnas pa ni dkar po'o// 'di las zhes pa ni rnal 'byor pas 'di la 'grel par gyur pas// sdud pa po yi dngos po nas// gnas pa'i dngos po la stobs skyed par byed pa'i dngos po ni nag pos gnas par bya bar 'brel to// de ltar skad cig du ma yis// zhes pa nas/ nges pa nyid du 'grub pa nyid// ces pa'i bar du ni go sla bas 'dir ma bshad do// de 'grub bsgrub bya gang yin pa// de nyid rnam gsum bsres pa yis// chag gang ba yi dbyibs byas la// zhes bya ba la/ de 'grub ces pa ni nag po chen po de'o// de bsgrub pa dang / de nyid rnam gsum bsres pa la bya'o// de nyid rnam gsum ni rang byung rnam pa gsum la/ chag gang ba'i gzugs bya bar 'brel to// de yi dkyil du srog snying gzhug // de nas nag po chen po la// ma nyes pa yi tshig 'di brjod// nag po chen po nyid la bstabs// zhes bya ba la/ de ni chag gang ba'i gzugs byas la/ de'i dkyil du de'i srog snying bcug la/ rang gis ma nyes pa'i tshig skad drag po bton te// nag po chen po la bstabs par 'brel to// ji ltar bstabs she na/ 'di ltar bstabs par gsungs so// de yi sngags dag bzlas pa yis// rab gsal lnga dang mi 'chi lnga// dpa' bo la sogs thams cad kyis// yongs su sbyar ba de nyid gsum// dngos po gang nyid la sogs pa// mtshon gyis yongs su gtub par bya// zhes bya ba la/ de'i sngags ni drag po chen po'i sngags bzlas pas// rab gsal lnga dang // dpa' bo la sogs pa thams cad dad// de nyid gsum ni dug la sogs pa gsum du sbyar la/ dngos po gang ni dgra bo'i gzugs ral gris yongs su gtubs la bsreg par bya'o// de nas me ni rab sbar bas// sngags dang phyag rgya rab ldan pas// lus ngag yid gsum drag po yis// las kyi sbyor ba nges par spyad// ces bya ba la/ drag po'i shing la me legs par sbar la/ sngags 'og ma dang phyag rgya bcas pas// lus khro bo'i cha lugs su bsgyur la// ngag sngags drag po ldan pas sems zhe sdang chen por bskyed la/ de rnams sreg blugs stong du tshang bar bya'o// sngags rnams ni 'og ma 'di las rig par bya'o// oM ma hA kA la yA zhes pa nas swA hA zhes pa'i bar du go bar bya'o// de nas sngags pa yongs rtogs pas// zhes pa nas/ gong ma'i sems kyis yang dag sbyar// zhes pa'i bar du go sla bsam ma bshad do// de la bla ma'i man ngag gis// yang dag par ni dbye bar bya// bla ma nyid la ci nus pas// yongs su mchod pas man ngag bral// zhes bya ba la/ de la zhes pa ni gong du smras pa'i sbyor ba rnams la ste// sbyor ba de rnams la bla ma'i man ngag gis rim pa ji lta ba bzhin du thabs dang man ngag rnams kyis yang dag par dbye ba'o// bla ma la ji ltar byas pas dbral snyam pa la ci nus pas yongs su mchod pas dbral bar sbyar ro// 'dis ni nges par 'grub pas na// yid ches pa yis yongs su 'grub// ces pa ni// sbyor ba gong ma des nges par 'grub pas na bdag gis yid ches pas yongs su 'grub par 'brel to// yid ches pa zhes bya ba ci'i phyir smos she na/ yid ma ches par som nyi za bas mi 'grub par gsungs so// rdo rje me lce'i rgyud kyi 'grel pa de kho na nyid snang ba zhes bya ba las le'u dgu ba'i bshad pa'o// // lag na rdo rje zhes pa nas// thabs 'di yang dag brtsam par bya// zhes pa'i bar ni go sla bas ma bshad do// drag po'i sgra dang rab ldan pa'i// kha dog ser ba sum cu'i gzugs// stobs dang ldan zhing rab tu gus// zas su sbrang rtsi zar bcug la// zhag bdun bar du nges par bsnyen// zhes bya ba la/ drag po'i sgra dang ldan pa ni skyes pa'o// ci'i phyir drag po'i sgra dang ldan zhe na// yi ge nges par sbyor ba yi// pho yi rtags ni 'dzin pas na// drag po'i sgra dang ldan pa'o// skyes pa lo sum cu lon pa la kha dog ser po stobs dang nyams rtsal che ba// rab tu gus par ldan pa las// zas rnams la sbrang rtsi bsres te/ zas byin zhing zhag bdun gyi bar du rnam thos sras kyi sngags kyis bsngags la// spyi bor me tog bor bar byas la bsnyen par bya'o// gos dag ljang gu bskon byas la// zhes pa nas/ snying po nyid kyang gdon bya zhing // zhes pa'i bar du ni go sla'o// de thob byang phyogs khro bo yi// sngags bzlas pa yis phyir mi blta// zhes bya ba ni/ de zhes pa ni sa la bya ste// sa de thob pa dang / byang phyogs na gnas pa'i khro bo bdud rtsi thab sbyor gyi sngags bzlas shing phyi mig mi ltar 'ong ba'o// sngags ma bzlas na skyon ci yod ce na/ gnod sbyin gyis gnod par byed pa'i phyir ro// de nas sngags pa blo ldan pas// zhes pa nas/ yongs su gtang bar bya ba yin// zhes pa'i bar du ni go sla ba'o// sgra skad chen po'i rus pa las// phreng ba byas pas drag po'i rigs// de nyid la ni bzung ba yis// rtsa ba'i sngags sogs 'bar ba bzla// zhes bya ba la/ sgra skad chen po ni bong bu ste/ de'i rus ba las phreng ba byas la/ sor mo drag po'i rigs la bzung bas lag na rdo rje'i rtsa ba'i sngags dang / rnam par rgyal ba la sogs pa'i sngags rnams tshad du phyin par bzlas par 'brel to// de dag gong du thim 'gyur bas// lus ngan sras po'i sngags bzlas pas// de yang gong ma'i tshad nyid du// phyin pas yongs su bzlas par bya// zhes bya ba la/ de dag ces pa ni rtsa ba'i sngags la sogs pa la bya ste/ de dag gong du thim pa las// phyi nas rnam thos sras kyi sngags gong ma'i tshad du phyin par bzlas par sbyar ro// yid chen phur bu sor bcu pa// zhes pa nas/ sngags chu yis ni khrus byas te/ zhes bya ba'i bar du ni bshad du med pa'i phyir ma bshad do// lus ngag yid gsum drag po yis// dngos po yongs su bcing byas la// khru gang brkos pa'i nang du gzhag // phur bus steng du gzir byas la// phaT kyi sngags kyis yang dag mnan// zhes bya ba la/ lus khro bo'i gzugs su bsgyur la// ngag drag cing gtum pa dang / yid zhe sdang chen por yang dag par bskyed la// dngos po ni bris sku de'i gzugs byas te/ de yang dag par skud pas bcings la/ dang po'i khung bu khru gang ba ru bcug la/ mi rus kyi phur bus steng du btsugs la/ phaT nyi shu rtsa bzhi bzlas pas mnan par 'brel to// des ni zhes pa nas/ phyi nas mi 'jug pa yang yin// zhes pa'i bar du ni go sla'o// gong du smos pa'i sngags rnams ni rim pa ji lta bu bzhin du/ oM bai shra ba Na ye zhes pa nas hUM zhes pa'i bar gyis shes par bya'o// sangs rgyas byang chub sems dpa' dang // bdag la sogs pa phan gnod gnyis// yongs su sbyar ba yang dag bshad// de gnyis lus ngan sras po las// gang bstabs nges par de nyid 'jig // ces bya ba la/ sangs rgyas dang byang chub sems dpa' dang bdag la sogs pa rnams la gnod pa dang / phan par gyur pa'i sgrub pa yang dag par bshad par bya bar gsungs te/ de yang lus ngan sras po la yongs su bstabs pas nges par 'jig ste/ sgra'i sbyor bas bstabs pa dang // 'jig pa dang ni don gnyis la 'jug go// de yang ji lta bu zhe na/ lus ngan sras po la gnod par byed pa bstabs pas de'i lus 'jig par 'gyur ba'o// lus ngan sras po la bdag gis bstabs pas 'jig par sbyar ro// de yi sbyor ba bya ba'i phyir// lus ngan sras po'i sgrub pa bshad// dang po de yi gzugs bya ba// rams dang yung ba rab sbyar bas// ba dan ne'u le'u rkyal pa dang // sku gdung g.yas phyogs gzhag byas la// gong ma lta bu'i gzugs su bri// zhes pa ni go sla'o// g.yas g.yon gnyis su de nyid kyi// yi ge gnyis po bris byas la/ de mthar drag po'i snying po bri// zhes bya ba ni/ gzugs kyi g.yas g.yon du'o// dang por 'byung ba dang bsdus pa'i gtso bos byas nas de'i mthar drag po'i snying po bri bar bya'o// gsum sbyar dngos po 'gugs byed pa// tshig gis gsum du nges pa las// dar dag dmar po kha tshon gang // me tog phreng bas yongs su brgyan// zhes bya ba la/ gsum sbyar ba las dngos po mi la sogs pa 'gugs par byed pa'i tshig gsum pa la dar dmar po kha tshon gang btags la// me tog gi phreng bas brgyan par byas la phyi nas 'di skad yongs su gsungs pa'o// dri yi phye ma sna tshogs dang // rin chen sna lnga'i phye ma yis// phur ma byas pa gdags par bya// zhes pa ni go sla'o// srog gi snying po bris byas la// de yi ming rus khrag gis bri// 'bru dag dkar po'i steng btsugs la// de nyid la ni chags par 'gyur// zhes bya ba la/ lus ngan sras po'i srog snying bla ma'i man ngag gis 'o mas bris la/ de'i 'og tu dgra bo'i ming rus ra'i khrag gis bris la/ 'bras dkar po'i steng du btsugs pas de la lus ngan sras po 'chags par 'gyur ro// dkyil 'khor khru gang zhes pa nas// yongs su shes par bya ba yin// zhes pa'i bar du ni go sla bas 'dir ma bshad do// sngags ni bla ma'i ngag las shes par bya'o// lhag ma ni go sla'o// rdo rje me lce'i rgyud kyi 'grel pa de kho na nyid snang ba zhes bya ba las le'u bcu pa'i bshad pa'o// // lag na rdo rje gos sngon gyis// zhes pa nas/ yang dag par ni bsgrub par bya// zhes pa'i bar du go sla'o// dur khrod la sogs gang yin par// ri mo mkhan ni rim pa bzhin// yang dag par ni dbang bskur bya// tha ga ma yang bsnyen byas la// dri zhim pa yis yongs su byug // ces bya ba la// dur khrod dang shing gcig la sogs pa'i gnas su// ri mo mkhan dang tha ga ma gnyis ka dbang bskur la// tha ga ma'i snal ma la dri zhim po gur gum la sogs pas yongs su byug par bya'o// steng 'og gnyis dang mtha' gnyis gsum// mnyam par bzhag pas yang dag brtag // ces pa ni go sla ste/ tha ga pas yang dag par bya ba'i las so// dmar po lnga yis rab byugs la// sa bon yang dag ldan pa dang // dri zhim pa ni sna tshogs pas// yang dag par ni byug bar bya// zhes bya ba la/ dmar po lnga ni rab gsal lnga'i khu ba la bya ste/ de dang sa bon ni yid ches skyed pa'i sa bon la bya ste/ sa bon dang ga bur la sogs pa'i dri zhim pa sna tshogs pas ras la byug par sbyar ro// tshon rtsi rnam par sna tshogs la// yid chen rnams kyi tshon rtsi rnams// mnyam par sbyar bas bri bar bya// zhes pa ni/ rams la sogs pa'i tshon thams cad la mi 'chi ba rnam pa lnga yis sbyar la bri bar bya'o// snod dag thod pa nyid la ni// pir ni zhing gi skra yis bya// dur khrod la sogs khang stong ngam// gnas dben par ni yongs su bri// zhes pa ni/ tshon rnams kyi snod ni thod pa'i dum bu las byas la/ pir ni zhing chen gyi skra las bya ste/ khang stong la sogs pa gnas dben par bya'o// las mkhan sngon po'i gos bgos te// khrag gis gdong yang byugs byas la// sngags 'di dag ni rtag tu bzlas// zhes bya ba la/ las mkhan ni ri mo mkhan te/ de'i gos sngon po bgos te/ mi khrag gis gdong byugs te/ sngags 'og ma bzla zhing bri bar gsungs so// sngags ni oM tsaN+Da zhes pa la sogs pa'o// gtor ma drag po gang yin pa// bri ba'i dus su gzhag byas la// zin nas gtor ma gtang bar bya// zhes bya ba la/ drag po'i gtor mi ni rams dang sha sna tshogs pa dang / khrag sna tshogs la sogs pa'i gtor ma dang po bri dus su bzhag la bris pa'i 'phro bcad pa dang de gtang bar 'brel to// dang por tshon rtsi thams cad la// rin chen sna lngar byin gyis brlabs// rdo rje rtse gcig phyag rgya yis// yang dag pa ru bri bya ste// skyed byed dang ni yon bdag gis// bsams la yongs su bri bar bya// dang po tshon rtsi dkar po la sogs pa thams cad la mu tig la sogs pa lngar sngags dang phyag rgyas byin gyis brlab pa dang / rdo rje rtse gcig pa ni mthe bong dang gung mo'i bar du bcug la mdzub mo nges par brkyang bas bri bar bya'o// skyed byed ces pa ni me la bya ste/ de yang sku nyid 'dri tsam na// phyag rgya chen mo'i yum du byin gyis brlabs la de las skyed par bsam ste bri'o// de nas rgyan 'dogs pa'i dus su ni bdag yon gyi bdag pos rgyan 'bul bar bsams la bri ba nyid do// dkyil du pad+ma bcu drug pa// zhes pa nas/ sbyor ba legs par brtsam par bya'o// zhes bya ba'i bar du go sla bas 'dir ma bshad do// glegs bam nges par bri bar bya// zhes pa nas/ mnyen par byas pa yongs su bsdams// zhes pa'i bar ni go sla'o// de nas lag g.yon stod kyi bar// de nyid dag tu yongs su sba// zhes bya ba ni/ lag pa g.yon pa'i stod kyi bar gang yin par glegs bam sba bar gsungs so// sangs rgyas lnga yi bdag po mchod// nges par rdo rje rnon po nyid// sdang ba thams cad 'dul byed cing // dngos su dpa' bo rab 'bar ba// zhes pa ni/ dpal rdo rje 'dzin pa nyid yin pa'i phyir// sangs rgyas lnga yang de'i ngo bo las mi 'da'o// gsung gis 'dul ba'i bar du nges par brlag cing 'chad pas na rdo rje rnon po nyid do// de sku gsung thugs kyi byin gyi rlabs kyis gdug pa thams cad 'dul bar byed pa'o// dngos su na mig gi snang bar me'i phung por mthong ba'i phyir rab tu 'bar ba'o// chen po yi ni chen po nyid// kun la mkha' 'gro chen po ste// sku chen rab drag 'jigs gzugs can// mkha' ltar mnyam la phyag 'tshal bstod// ces bya ba la/ 'jig rten pa rnams kyi chen po ni dbang phyug chen po la sogs pa ste/ de'i yang chen po yin pa'i phyir chen po'i chen po'o// kun ni sems can thams cad la thugs kyis nam mkha' las 'gro ba'i don mdzad cing gshegs pas na kun la mkha' 'gro'o// sku chen rab drag ni sku shin tu che ba la rab tu drag pa'i gzugs 'jigs pa dang bcas pas na/ rab drag 'jigs gzugs can no// mkha' ltar mnyam pa ni thugs kyi ye shes la bya ste/ sku'i sprul pa ni sna tshogs par 'gyed/ gsung gi sgra ni sna tshogs par sgrogs kyang thugs kyi ye shes mkha' dang 'dra ba kun la mnyam par bzhugs pa'o// de la bdag ri mo mkhan la sogs pas phyag 'tshal zhing bstod par bya'o// las la 'jug pa snang ba nyid// kun btud pas ni de brjod bya// zhes pas ni/ ri mo mkhan dang 'dri mkhan gyis las la 'jug pas na// sku gzugs sam pu sti snang ba mthong ba ni// kun ni yang dag kun btus pas// gong ma'i bstod pa brjod par bya zhing phyag 'tshal bar 'brel to// rdo rje me lce'i rgyud kyi 'grel pa de kho na nyid snang ba zhes bya ba las le'u bcu gcig pa'i bshad pa'o// // lag na rdo rje gos sngon gyis// bcom ldan mgon la 'di skad gsol// gang zhig rgyud 'di la sbyor bas// thabs kyi yan lag sna tshogs pa// yang dag rgyas par bshad du gsol// zhes bya ba la/ lag na rdo rje gos sngon po dang ldan pa des bdag dang sems can thams cad kyi mgon po bcom ldan 'das la gang zhig rgyud 'di la sbyor ba na/ kun rdzob tu 'jug pa'i thabs sna tshogs pa rnams yang dag par ma nor ba bden pa nyid rgyas pa'am gsal bar bshad du gsol zhes zhus par sbyar ro// bde gshegs mchog gis bka' stsal pa// dad pa'i rang bzhin can gyi mis// 'di nyid la ni mngon par bsgrub// ces bya ba la/ bde bar gshegs pa thams cad kyi mchog gis rgyas par bshad par gnang ba byin pa dang dad pa dang ldan pa'i rang bzhin can nges par yid ches pas 'og nas gsungs pa'i thabs 'di la mngon par bsgrub par gsungs so// klu gdug 'bar bas zin pas ni// zhes bya ba nas/ gnod sbyin gdon du yin par bshad// ces pa'i tshig tha ma'i bar du ni na ba'i rtags bstan pa dang / mtshan mo'i rmi lam bstan pa dang / sngags kyi sbyor bas gnod pa'i rtags bstan par shes par bya'o// de yang go sla ba'i phyir ma bshad do// chom po dang ni phrad pa dang // sbyor ba 'di yis yang dag sbyar// dur khrod mi mang bsregs pa yi// sna tshogs thal ba blang byas la// zhes bya ba la/ dur khrod kyis gang du mi mang po bsregs pa'i thal ba ni sna tshogs pa'i thal ba'o// ci'i phyir sna tshogs pa zhe na/ sna tshogs pa ni du ma la bya ste/ rigs rnam pa bzhi dang / glang po chen po la sogs pa'i thal ba yin pa'i phyir sna tshogs thal ba'o// de bdag gis lag na rdo rje'i sngags bzlas shing gza' phur bu'i nyi ma la blangs la sbyor bar 'brel to// chang dang nges par sbrus byas te// sbrul gyi pags par gtums byas nas// til gyi gang bu'i 'bras bu la// 'bum du yang dag bzlas byas te/ bdag nyid gos la yongs su gtums// zhes pa la/ sa de dang chang gnyis sbrus la/ sbrul gyi pags par gtums te/ lag na rdo rje rtsa ba'i sngags 'bum du them par bya ste/ de yang til gyi 'bras bu brgya la sngags re re dang sbyar la/ de'i mthar sbyor ba'i las kyi sngags btags te/ lus ngag yid gsum drag po dang / rmugs pa dngas par bsams pas bsnun par 'brel to// de nas them pa dang / bdag nyid kyi gos 'og ma la yang dag par gtums la gar 'gro ba'i phyogs su bkyer bar 'brel to// de nas de dang phrad pa na// drag po'i las ni sbyor ba yis// de nyid la ni phog par gtor// de yis de la gtor ba yis// de ni rengs dang rmongs par 'gyur// zhes bya ba la/ de nas de dang ni chom po la bya ste/ de dang chom po dang phrad pa na/ bdag gis zhe sdang drag po bskyed la/ lus rtsa rgyus bsgrims pas mig bzlog ste/ sngags drag po bzlas pas lan bdun gyi bar du lus la phog par gtor bar 'brel to// de gtor bas chom po de rengs par 'gyur ba dang / rmongs par 'gyur ba ni nges pa'o// sbyor ba las kyi sngags kyis ni// oM ma nu zhes bya ba la sogs pas drag po la skad chen gyi phreng bas so// sgyu ma dbang du bsdu byas nas// sbyor ba 'di ni brtsam par bya// zhes pa ni/ bram ze mo la sogs pa cho ga'i phyir 'gugs par byed na 'og nas 'byung ba'i sbyor ba rnams spyad par bya'o// ngo 'jam rdul dang zla ba dang // bgegs kyi gnyen po'i khu ba dang // sgo chen las kyi khu bas su// byed pa gnyis ka'i bar sbrus la// de dang mthun pa nyid la ni// yongs su bskus nas sbyin par bya// zhes bya ba la/ ngo 'jam ni sha'i me long la bya ste/ sha'i me long ni rngul dri'i bzhun pa dang / zla ba ni bdag gi zla ba dang / bgegs kyi gnyen po ni nyungs kar la bya ste/ de dang sgo chen las kyi khu ba ni gang du rgyun lugs kyi sbyor ba mang po la sgo chen zhes zer te/ dbyibs che ba ni mi yin te/ dper na yon tan du ma dang ldan pa'i mi la mi chen po zhes zer ba dang 'dra ba ste/ de bas na de'i khu ba dang ngo // byed pa gnyis ka ni lag pa gnyis la bya ste/ lag pa gnyis kyi bar du sbrus la/ de la mthun pa'i dngos po gang la bskus pas bu mo la sbyin par bya'o// de yang dang por rang gi rtags la zhag gsum bar du bcings pas so// de nas nges pa'i dus btab la// kha sbyor ba ni yang dag bsngags// zhes pa ni// bdag gis yid la bya'o// nges pa'i dus sa phyogs dben par btab la/ der byung ba na bdag gis cho ga'i mchog kha sbyar bas sngags pa'o// sngags ni oM na mo ka zhes pa nas swA hA/ zhes pa'i bar du go bar bya'o// lhag ma ni go sla'o// nor dag sgrub par 'dod pa na// nor 'dzin lha mo yongs su bri// zhes pa ni/ rnal 'byor pas sbyin pa la sogs pa gtang ba'i phyir/ nor sgrub par 'dod na/ nor 'dzin gyi lha mo'i gzugs bri bar bya'o// de yang ji lta bur bri bar bya zhe na/ 'di skad gsungs te/ kha dog ser ba nyid la ni// phyag bzhi par ni yang dag bri// zhal gcig nu ma 'bur ba la// g.yas kyi dang pos pu ste 'dzin// gnyis pas 'bras kyi snye ma 'dzin// g.yon gyi dang po nyid na ni// rin chen 'bar ba yang dag bsnams// gnyis pas ne'u le'i rkyal pa bsnams// zhes bya ba la/ de ji lta ba bzhin du'o// de la rgyan cha lnga dang smad g.yogs la sogs pas yang dag par brgyan te/ pad+ma dmar po'i steng na bzhugs pa bri bar bya'o// de lta bu yi gzugs byas la// sna tshogs dri yis yang dag mchod// mchod pa rnam pa lnga dag dang // na bza' dang la sogs pa ni// yang dag pa ru mchod par bya// zhes pa ni/ gong ma lta bu'i gzugs byas la dri sna tshogs pa'i thig le bsku ba dang / mchod pa rnam pa lnga nyin mtshan dus drug tu dbul ba dang / dkyil 'khor yang legs par phub pas bsgrub pa'o// zhag grangs brgya rtsa brgyad bar du// yongs su bsnyen pas sngags bzlas bya// zhes pa ni/ cho ga de lta bus zhag brgya rtsa brgyad du sngags 'di bzlas par gsungs so// oM ba su d+ha ra ye hUM/ de nas 'grub par 'gyur ba'i rtags// de nyid g.yo bar 'gyur ba yin// de 'grub gter ni rnyed pa ru// de yis lung ni ston par byed// de nas dbyig ni mi zad pa'i// bdag por mi de nges par 'gyur// zhes bya ba la/ de grub pa'i rtags ni sku g.yo ba'o// lha mo grub pa ni bdag las phyogs che ge mo 'di na gter 'di lta bu yod pas long shig ces pa'i lung ston par byed pa ni// mtshan mo'i rmi lam na'o// de nas blangs pa las dbyig mi zad pa'i bdag por sgrub pa po de 'gyur bar nges par sbyar ro// de yang bla ma'i man ngag las yid ches pas spyad par bya'o// ma rungs pa dag sbyor gzhug na// sbyor ba 'di dag nges par brtsam// zhes bya ba ni/ mi gang dag rnal 'byor ba rnams la gnod pa dang / 'tshe bar byed pa'i ma rungs pa rnams bzod pa la nye bar sbyor ba'i phyir 'og nas 'byung ba'i sbyor ba rnams brtsam par gsungs so// de yi kun grags nyid dang ni// khu chen pa la sogs pa la// sngags 'di yis ni 'bum du bzlas// de nas bsnyen pa rdzogs pa la// yid chen dung la sbu gu can// sor bdun nyid la dug blugs te// zhes pa la/ de'i zhes pa ni ma rungs pa'i de'i 'o// de'i kun grags ni 'jig rten pa kun la grags pa chen po thob pa de la bya ste/ de dang khu chen 'dzag pa dang de'i rjes kyis blangs la de gsum dang dug bsres nas yid chen gyi dung sbu gu can sor bdun bcang la/ de'i nang du dngos po rnams blugs te/ 'og nas 'byung ba'i sngags 'bum bzlas par 'brel to// skud pa sngon pos rab bcings la// nub phyogs dag tu nges par gdags// de yis 'byung bas bskyod pas na// mi de nges par smyo bar 'gyur// zhes bya ba la/ skud pa sngon po me tog ba li ka'i nang du btsos pas yongs su bcings la/ nub phyogs ngos su ka ra bI ra'i lcug ma la btags te bzhag pas/ dngos po de 'byung ba rlung gis bskyod pas mi de nges par smyo bar gsungs so// sngags ni oM mo ha ya zhes pa la sogs pa'o// ming rnams nges par mi gsal bas// rdo rje mo ni yongs su bsgrub// ces bya ba la/ mngon par shes pa dang mi ldan pas bsgrub par bya ba gzhan la ming mi gsal ba'i phyir rdo rje mo sgrub par 'brel to// de yang ji lta bur bsgrub snyam pa la 'di skad gsungs so// sa la phyogs bzhi mtshams brgyad du// re'u mig bcu gnyis bri byas la// ma rig la sogs rtags kyis ni// dngos po yang dag bri bar bya// zhes bya ba la/ sa la ri mo bzhi bsnol te/ zur bzhi ru yang ri mo bzhi bris pas le'u tshe bcu gnyis su 'gyur ro// de nas le'u tshe bcu gnyis la ma rig pa la sogs pa'i rtags rim pa ji lta ba bzhin du a la sogs pa bris la brtag par gsungs so// de nas sngags pas rab bsngags la// bsam pa rab tu rdzogs byas te// de nyid dngos po gang yin pas// bsam pa sbyor bas me tog bor// zhes pa la/ bdag sngags pas rnam par rgyal ba'i sngags kyis me tog la bsngags te/ bzang ngan gang yin pa ston cig pa'i bsam pas rang gi me tog bor bar 'brel to// gang du bab pa der gnas la// shes rab can gyis rnam dpyad nas// bzang ngan ltas rnams yongs su bshad// ces bya ba la/ rten 'brel bcu gnyis po gang la bab pa de la bzang ba dang ngan pa'i ltas rnams shes rab dang ldan pas dpyad la bshad par bya'o// rig pa legs par sbas pa yis// ba yi lci bar rab gtums la// dang po gnyis su shes par bya// ri lu bye brag med pa yis// bcom ldan sngon du gzhag byas la// zhes bya ba la/ rig pa zhes bya ba ni bzang ba dang ngan pa'i rim pa la bya ste/ de'i ming su dang ha gnyis bris la rams kyis btsos la ba'i lci ba'i nang du gtums te/ gnyis su byas nas ri lu 'dra ba mnyam par byas la/ bde bar gshegs pa'i mdun du gzhag par bya'o// dang por mchod pa yang dag sbyor// dmod dag yongs su btsugs pa yis// zhes pa ni/ dang por bde bar gshegs pa mchod pa rnam pa lngas yang dag par mchod nas phyag 'tshal te/ ltas 'di nges par bstan du gsol// zhes pa'i dmod gzugs par 'brel to// shes rab bcu gsum bdag nyid can// dmar po gos kyis rab brgyan te// khrus dag bes par byas pa dang // dri yis lus la byugs byas la// zhes pa ni/ bud med shes rab kyi bdag nyid yin pas/ bu mo lo bcu gsum lon pa la gos dmar pos yang dag par bskon pa dang / dang por khrus legs par byas te tsan+dan gyis lus la bskus la sbyor ba brtsam par 'brel to// dpral bar thig le dmar po bsku// me tog dri zhim phreng ba nyid// de yi lag tu sbyin par bya// de yis de las blangs pa las// de nyid dngos po bsam bya ste// bzang ngan ltas su nges par ston// zhes bya ba la/ bu mo'i dpral ba la thig le dmar po li khris bskus la/ me tog dri zhim po bu mo'i lag par sbyin te/ bu mos kyang de bde bar gshegs pa la dbul bar bya'o// de nas bu mo la bdag rnal 'byor pas tshig khyod kyis gang yang rung ba cig long shig par brjod par bya'o// de nas gcig phye bas las bzang ngan gang yang rung ba ston par 'gyur ro// gzhan yang sna tshogs pa'i las rnams yang dag par spyad par gsungs so// de yang ji lta bu zhe na/ lag na rdo rje bkod pa'i rgyud las shes par bya'o// 'di nas mar ni spyi'i bgegs 'dul ba'i thabs ston par shes par bya'o// spyir na sna tshogs gdon la ni// 'bar ba chen po'i sngags bzlas la// gu gul nag po'i dud pa dag // de yi sna ru gtul byas la// zhes bya ba ni/ gdon chen po bzhi las ma gtogs pa gdon byin po thams cad la sbyor ba 'di yang dag par sbyar bar bya'o// 'bar ba chen po ni lag na rdo rje dngos la bya ste/ de'i rtsa ba'i sngags stong du them par bzlas la gu gul nag po'i dud pas nad pa'i sna ru gtul bar bya'o// yungs kar gu gul me tog dang / de yi snying po bsreg par bya'o// de yis nad pa gang yin pa// bgegs dang nges par dbral bar bya// zhes bya ba la/ gu gul dang me tog dang / yungs kar gsum la/ de re re bzhin du bgegs thams cad kyi snying po/ sarba bi g+h+nAM ha na ha na hUM kaHzhes pas sreg blugs stong du tshang bar bya'o// des nad pa de bgegs dang bral bar 'gyur ro// srin lag gnyis la skud pa ni// sngon pos yang dag bsdams byas la// spyi bo'i skra la srad bu gang // bcings pas sngags ni nges par bzlas// zhes bya ba la/ nad pa'i srin lag la skud pa sngon pos yang dag par bcings la/ srung ba'i 'khor lo yang gdags par bya'o// de yang sngags gong mas yang dag par bya bar 'byung ngo // ci'i phyir bya zhes pa la sogs pa ni rgyud gzhan las go bar bya'o// 'khrug pa'i sde dag rgyal 'dod na// khams gsum rnam rgyal snying po yis// 'bum du bzlas pas bsnyen pa bya// zhes pa ni g.yul ngo bzlog pa'i phyir/ khams gsum rnam par rgyal ba'i snying pos/ gi wang la yang dag par 'bum du bzlas par 'brel to// de nas a mra ta yi lo ma la// yung bas yongs su bri byas la// gi wang gis ni rab tu bsku// zhes pa ni/ a mra'i lo ma la gi wang gis yang dag par bskus la/ yung bas khams gsum rnam par rgyal ba'i snying po steng du bri la/ sbyor ba brtsam par gsungs so// cod pan spyi bor gtums byas la// rang nyid sku ra bsgom byas la// lag pa g.yas pa yungs kar dang // ske tshe nyid du sbyor ba yis// sngags bzlas sdigs mdzub phyag rgya yis// yongs su bris pas sde rgyal 'gyur// zhes bya ba la/ rnam par rgyal ba'i snying po nyid dmigs kyi spyi bor gtums te/ rang nyid rnam par rgyal ba'i sku ru bsams nas ske tshe dang / yungs kar gnyis bsres te/ sngags bzlas zhing sdigs mdzub kyi phyag rgya bcas pas g.yul gyi phyogs su rgya gram bri bar bya bar gsungs so// de yang ske tshe dang yungs kar gnyis la yang gang du sngags bzlas par shes par bya'o/ rnal 'byor pa yi bdag nyid la// 'chi ba bslu bar yang dag bya// zhes bya ba la/ bdag rnal 'byor la yun ring du rnal 'byor bsgrub pa'i phyir/ dus ma yin par 'chi ba bdag gis bslu bar bya'o// de la ji lta bus 'chi bar 'gyur zhe na/ bdag gi rgyud la 'chi ltas ni// phyi nang bcu gnyis yang dag ldan// bdag gi brang la sha mtshan dag // dmar po byung bar gyur pa ni// zla ba gsum na 'chi bar 'gyur// rig pa'i rgyal mo'i sngags kyis su// til la sreg blugs stong du ni// tshang bar byas pas de bzlog 'gyur// zhes bya ba la/ bdag rnal 'byor pa'i rgyud la phyi'i 'chi ltas drug dang / nang gi 'chi ltas drug ste bcu gnyis dang yang dag par ldan par 'gyur ro// de dag gang zhe na snyam pa la/ bdag gi brang la sha mtshan dag // ces gsungs te/ bdag la sha mtshan dmar po brang gi g.yon phyogs su byung ba na/ bdag zla ba gsum na 'chi ba'i ltas yin pas// de la bdag gis rig pa'i rgyal po khro bo rnam par rgyal ba'i sngags dad sbyar bas/ dkyil 'khor lha dang bcas pa bris la/ me tog dang til bsregs pa'i sreg blugs lan grangs stong du tshang bar bya bar 'brel to// de la yang bdag nyid 'chi ba slu ba'i sngags mthar gdags te bsam pa dang ldan pas byas la de nges par bzlog par 'gyur ro// de dang cha mthun gang yin pas// rkan la 'brum bu gsum pa dang // lce yi rtse mor sme ba dang // rdo rje'i lam nas khrag 'dzag dang // 'dzag gnyis dbugs dag gsum pa dang // ri yi rtse mor shu ba byung // nang gi 'chi ltas nges pa ste// zhes bya ba la/ de dang zhes pa ni gong ma dang gnyis cha mthun pa'i 'chi ltas gsungs so// de yang ji lta bu snyam pa la/ rkan la 'brum bu gsum pa zhes gsungs te/ rkan gyi dkyil du 'brum bu yungs kar gyi kho bu tsam pa gsum tshul du gnas pa'am/ yang na gsum tshoms su byung na de yang nang gi 'chi ltas yin pa ste/ 'chi ba'i dus 'og nas rig par bya'o// de bzhin du 'chi ba bzlog pa'i thabs kyang 'og nas 'byung bas rig par bya'o// gzhan yang lce'i rtse mo la sme ba nag po me tog du ru ka'i snying po tsam byung na/ de yang nang gi 'chi ltas su rig par bya ste/ dus dang bzlog pa ni gong ma bzhin no// yang bdag gi gsang ba'i rdo rje'i lam nas mar khrag 'dzag pa'am/ chu ser po gur gum gyi khu ba lta bu byung na/ de yang nang gi 'chi ltas su rig par bya'o// dus dang bzlog pa ni gong ma bzhin no// yang bdag gi lus la dus mnyam par 'dzag pa gnyis dang dbugs gcig ste/ gsum du byung ba de yang nang gi 'chi ltas su rig par bya'o// yang bdag gi ri'i rtse mo ru shu ba mdog sngo ba zar ma'i me tog lta bu byung ba ni// de yang nang gi 'chi ltas su rig par bya'o// de yod pa dang bsgrub ces pa gsungs te/ de yang bzlog pa'i thabs su gsungs so// stag dang 'brug dang byi la dang // rtsangs pa bya gag nag po ru// yongs su sbyor bas rig pa bzlas// gi wang 'ug pa rus sbal dang / tsam pa ga dang ut+pal dang // seng ldeng 'bras bu gang yin pa// 'ug pa'i sgro la sbyor bar bya// zhes bya ba ni/ sman dang sngags kyi sbyor bas 'chi ba'i ltas bzlog par gsungs so// da ni phyi'i 'chi ltas yang dag par ston te/ bya rog mkha' la 'phur ba yi// dkar pos bdag la phog pa na// phyi yi 'chi ltas yin pa ste// gang du grags pa'i sar song ste// rig pa la sogs sbyor ba yi// yongs su bzlog par bya ba yin// zhes bya ba la/ bya rog nam mkha' la 'phur ba'i bya thal dkar pos bdag gi lus gang yang rung ba la phog par gyur na phyi'i 'chi ba'i rtags yin pas/ gong du phog pa'i mi la grags pa'i sar song la sngags dang sman dang dge ba la sbyor bas yongs su bzlog par bya'o// de'i 'chi ltas su babs nas dus nges pa ni 'og nas rig par bya'o// gzhan yang phyi'i 'chi ltas rnams 'di ltar go bar bya'o// nam mkha' la sna lnga mthong ba dang / chu la mi gzugs mthong gyur pa// shin tu sdig pa'i ltas su bstan// rmi lam na ni stag la zhon// mchod sdong nyid la 'dzeg pa dang // seng ge'i khar ni zhugs rmi dang // yongs su sdig pa'i ltas yin pas// zhes bya ba la/ mkha' la sna lnga ni/ nam mkha' la 'ja' tshon kha dog sna lnga'i nyi ma phyed na mthong ba dang / chu'i nang na mi'i gzugs mthong ba dang / rmi lam du rang stag la zhon pa rmi ba dang / pad+ma la sogs pa'i mchod sdong la 'dzeg pa rmi ba dang / rang gi lus po seng ge'i khar zhugs par rmi ba rnams yongs su sdig pa'i 'chi ltas su nges par yin par rig par bya'o// de la 'chi ba'i dus nges pa ni rim pa ji lta ba bzhin du 'di ltar shes par bya'o// logs shing sor mo rtse gsum dang // bse ru phyogs dang kun+da'i 'dab// yon tan rgya mtsho mtshan bzangs dang // skye mched 'phags lam chu srin so// lo gsum zhag bzhi zla ba lnga// mi de nges par 'chi ba yin// zhes bya ba la/ logs shing dang / bse ru dang / chu srin gyi so rnam pa gsum ni lo ru shes par bya'o// mtshan bzangs dang / skye mched dang / sor mo dang / phyogs rnam pa bzhi ni zhag tu rig par bya'o// rtse gsum dang kun+da'i 'dab ma dang / 'phags pa'i lam dang / yon tan dang / rgya mtsho rnam pa lnga ni zla bar shes par bya'o// de ltar sngags pa blo dang ldan pas/ bla ma'i ngag las yang dag par shes par byas la/ mnyam par gzhag pas dus thams cad du brtag par bya'o// de nas rtog pa dang / bdag gis srung ba'i 'khor lo bsam pa dang / 'chi ba bzlog pa'i thabs gang la gang gis bzlog pa ni 'di las shes par bya'o// rig pa'i rgyal po bdud rtsi 'khyil// rten 'brel yi ge brgya pa yi// sngags kyis sman la bsrung bar bya// khams gsum rnam rgyal 'jig rten mgon// de dag gi ni snying po yis// stag sogs gsob la nges par bzlas// rma bya chen mo'i sngags dag gis// 'ug pa'i sgro stsogs nges par bsngags// phyag na rdo rje 'jam dbyangs dang // stobs chen khro bo gang dag gi// sngags chen seng ldeng 'ug sgro dang // ku sha byi la la sogs pa'i// gsob la sogs pas yongs su bzlog // gtor ma sbyin sreg las kyis ni// yongs su bzlog par bya ba yin// zhes bya ba la/ rig pa'i rgyal mo so sor 'brang ma'i sngags ni// oM mu ni mu ni/ bi mu ni bi mu ni/ d+ha ri tsa la tsa la ni b+ha ga ba ti b+ha ya bi ga te/ b+ha ya ha ri Ni/ bo d+hi bo d+hi/ bo d+ha ya bo d+ha ya/ bud+d+hi li bud+d+hi li// tsuM bu li tsuM bu li swA hA/ sarba ta thA ga ta hr-i da ya duSh+Te she swA hA/ oM mu ni mu ni mu ni/ ba re sarba ta thA ga ta hr-i da ya ad+hiSh+ThA na ya ad+hiSh+Thi te badzra swA hA/ zhes bya ba'i sngags kyis sman ga pur dang / dzA ti pha la dang / gur kum gsum srang lnga lnga cha bsnyams la/ zhag gi dang po la sngags 'bum du'am/ yang na stong ngam/ yang na khri bzlas pas bdag nyid btung bar byas pas lo dang po'i 'chi ba bzlog par gsungs so// de nas bdud rtsi 'khyil pa'i sngags gong mas tsam pa ka dang ut+pal la lan grangs stong du bzlas nas sa gtsang sar bor na/ zla ba dang po'i 'chi ba bzlog par 'gyur ro// rten 'brel gyi snying po ye d+harmA zhes bya bas/ gi wang la lan stong du bsngags nas dpral bar thig le byas na/ lo bar ma'i 'chi ba bzlog par bya'o// yi ge brgya pa'i sngags kyis seng ldeng gi lcug ma la lan stong du bzlas pas/ sa la lan gsum du brdabs pas lo tha ma'i 'chi ba bzlog par 'gyur ro// 'jig rten mgon gyi snying po ni// na mo rat+na tra yA ya zhes bya ba la sogs pas/ stag gi gsob la lan stong du bzlas pas/ chu'i nang du bskyur bas zla ba gnyis pa'i 'chi ba bzlog par 'gyur ro// phyag na rdo rje'i snying po gong nas 'byung ba'i oM tsaN+Da ma hA zhes pa'i sngags kyis 'brug gi gsob la lan stong du bzlas te/ me'i nang du bsregs pas zla ba gsum pa'i 'chi ba bzlog par 'gyur ro// 'jam dbyangs kyi sngags yi ge 'bru gcig pas byi la'i gsob la lan stong du bzlas nas sa'i 'og tu bcug pas zla ba bzhi pa'i 'chi ba bzlog par 'gyur ro// khro bo stobs po che'i snying po oM ma hA ba la ru ru pa ra ha ra ya ba ti phaT ces bya ba'i sngags stong du bzlas la bya gag nag po'i gsob la sngags btab ste me'i nang du bor bas zla ba lnga pa'i 'chi ba bzlog par 'gyur ro// zhag dang po ni khams gsum rnam par rgyal ba'i sbyor bas 'chi ba bzlog par bya'o// zhag gnyis pa'i 'chi ba bzlog pa ni rus sbal dang 'ug pa'i sgro la rma bya chen mo'i sngags/ oM ma hA ma yU ri rak+Sha pa ya ni me g+hu pu ti ba bi shAn+ti ya hUM/ zhes pas bsngags la lus la byabs te/ chu mig tu bor bas bzlog par 'gyur ro// zhag gsum pa'i 'chi ba ni gtor ma 'byung po thams cad la lan brgya rtsa brgyad btang bas bzlog par bya'o// zhag bzhi pa'i 'chi ba ni zhi ba'i sbyin sreg nyi shu rtsa gcig byas pas 'chi ba bzlog par bya'o// de yang rnal 'byor pas lus ngag yid gsum rang gi rgyud la nad dang sdug bsngal la sogs pa mi 'ong ba dang / dus ma yin par 'chi ba rnams bzlog pa'i phyir gong ma'i sbyor ba rnams yang dag par bsnyen pa dang / las sna tshogs su gang gis gang la bsrung ba dang / sbyor ba thams cad la mchod pa rnam pa lnga'i dngos pos mchod par bya'o// skyabs su gsol ba la sogs pa ni rim pa ji lta ba bzhin du nges par spyad par bya'o// shin tu dpa' dang dad par ldan// shes rab che dang thos pa bsags// bla ma la gus gtong ba phod// ltung bas ma gos gtsang ma la// zhes bya ba la/ 'di nas mar la slob ma'i rgyud brtag par gsungs te/ de yang 'dis yang dag par shes par bya'o// shin tu spyod pa la sogs pa thams cad la zhum pa med par dpa' ba dang / chos la dad pa drag po yun ring bar gnas pa dang / shes rab che ba la bstan bcos la sogs pa thos pa sna tshogs pa bsags pa dang / bla ma la lhag par gus pa la sbyin pa gtong phod pa dang / gsang sngags kyi'am/ byang chub sems dpa' 'am/ nyan thos kyi ltung ba rnam pa gsum gyis ma gos pa ni slob ma snod dang ldan pa yin pas na de la bdag gis sbyor ba 'di lta bus yongs su sbyang bar bya'o// de yang gang zhe na snyam pa la 'di skad gsungs te/ rim pa bzhin du dbang bskur nas// tshogs kyi 'khor lo lnga bskor nas// shes rab ldan la bstan bya yi// gsang ba drag po'i rgyud rgyal 'di// gzhan la bshad par bya ba min// zhes bya ba la/ bum pa la sogs pa'i dbang rim pa bzhin du bskur nas bsod nams kyi tshogs bsag pa dang / sdig pa sbyang ba'i phyir tshogs kyi 'khor lo rim pa lnga ru yang dag par byas la/ shes rab dang ldan pa la gsang ba drag po'i rgyud kyi rgyal po 'di bstan par bya'i de rnams dang mi ldan pa la ni bshad par mi bya'o// gsang ba'i bdag po khyod kyis ni// phan dang gnod bya gang yin la// rim pa bzhin du shes pa yis// legs par spa dang bshad pa yin// zhes bya ba la/ bcom ldan 'das kyis lag na rdo rje gsang ba rnam pa gsum gyi bdag po nan tan du yang dag par gsungs te gtad pa'o// de la khyod kyis phan pa sems can thams cad la rgyud sbyang ba'i phyir legs par bshad par sbyar ro// gang zag snod dang mi ldan pa la ni spa bar bya'o// de yang rim par brtag par bya bar 'brel to// gnas skabs du mar rab ldan zhing // kun la nges par zhugs pa yis// rgyud 'di la ni nges par brtag // ces pa ni gnas skabs du mar ni phan par bya ba dang / gnod par bya ba'i las la sogs pa la dbang bskur ba la/ nges par zhugs pas rgyud 'di la gzhug par gsungs so// rgyud 'di gang na gnas pa na// phyogs de na ni gdug pa rnams// ring du bsrings pas gnas mi byed// gal te gnas par byed pa na// de rnams kun gyi rgyud tshig 'gyur// zhes pa la/ rgyud 'di gang na gnas pa na gdug pa thams cad gnas par mi byed pa'o// de ci'i phyir zhe na/ drag po'i sbyor ba gsungs pas gdug pa rnams gal te gnas na gdug pa rnams kyi rgyud tshig par 'gyur ba'o// drag po'i rgyud kyi rgyal po la// gang zhig gus par gyur pa des// dug gsum sku la rab rgyas te// btsun mo'i b+ha ga la gnas nas// nyon mongs 'khor gyis rab bskor te// bde ba chen po'i rol pas gnas// zhes bya ba dang / drag po'i chos ston pas drag po'o// de rgyud rnams kyi rgyal po yin pas na rgyud kyi rgyal po ste/ de la gang zhig gus pa'am sgrub pa des 'dod chags la sogs pa dug gsum ni me long lta bu'i ye shes la sogs pa gsum du rgyas nas btsun mo'i b+ha ga ni stong pa nyid de/ de la gnas te nyon mongs pa gzhan rnams rang gi rgyud la ye shes phra mo ru gyur nas gnas pa ni bskor bar 'brel to// de bas na bde ba chen po'i rol pas stong pa nyid la gnas pa'o// lag na rdo rje de nyid du// skad cig tsam gyis bskor ba ni// 'bum phrag du mas rab bskor nas// bde bar gshegs la 'di skad gsol// bdag gis rgyud kyi rgyal po 'di// nges pa'i don dang rab sbyor nas// gsang ba nyid du sba bar bgyi// zhes bya ba la/ lag na rdo rjes zhabs gcig pa'i gom pas skad cig tsam gyis bde bar gshegs pa la bskor ba lan 'bum byas nas bde bar gshegs pas bka' stsal pa bzhin du rgyud kyi rgyal po 'di nges pa'i don bka' stsal pa bzhin du gsang bar spa bar bgyi zhes gnang ba blangs par sbyar ro// bdag gi rgyud kyi rgyal po gang // drag po'i 'grel pa 'di byas pa'i// bsod nams rgya chen gang thob des// skye ba bzhis bsdus sems can rnams// kun rdzob don dam rim zhugs la// thabs dang shes rab mnyam sbyar bas// phyi nang bgegs gnyis rnam bsal te// myur du rdo rje 'dzin par shog // slob dpon chen po 'phags pa phyag na rdo rje'i dngos grub brnyes pa de'i skur sprul nus pa phyag na rdo rjes mdzad pa rdo rje me lce'i rgyud kyi 'grel pa de kho na nyid snang ba zhes bya ba rdzogs so// // rgya gar gyi mkhan po many+dzu shrI dang / bod kyi lo tsA ba dge slong gzhon nu tshul khrims kyis bsgyur cing zhus te gtan la phab pa'o// 