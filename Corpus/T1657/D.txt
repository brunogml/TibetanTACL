@#// 'phags pa pad+ma'i phyag la phyag 'tshal lo// gang gi snying la rdo rje 'dzin pa'i thugs rje'i gzhus bskyod byin rlabs kyi// mnga' rtse rnos bsnun yud tsam gang la nag po'i phyogs kyi rtsa lag dang // bdud kyi bu mo g.yo ba'i mig gis rnam kun blta bar mi nus pa'i// dpal gang bde chen rab tu 'bar byed 'khrul 'khor rgyal po la phyag 'tshal// de nas 'phags pa thugs rje che// ye shes 'khrul 'khor 'bar ba zhes// bya ba rang lus rtsa mchog gi// bu ga thog mar bsam par bya// rab dmar rdo rje rnon po'i 'od// khro zhing ha har bzhad pa'i nyams// thugs ka las brgyud ye shes mes// zhal bkang bdag don brtson pa po// lcags kyu pad+mo g.yas dang g.yon// brtul zhugs drag po rtsal 'gyed pa// gzhan gyis mi thub stobs po che// tshon gang bar ni bsgom par bya// lte bar ye shes sbar ba'i rlung // rtsibs brgyad gshog pa rno ldan dang // de dbus ri yig gis mtshan bcas// d+hU tI yangs pa'i rkang zug pa'o// de dbus nas zhugs ye shes rlung // rab tu rdo rje'i rkang sogs can// snying dkyil pad+mo 'dab brgyad rtsa// bsdus shing grims par bzung ba yin// de lte bde gshegs snying po yi// sa bon yi ge hUM dkar 'khrigs// bltas te dgang ba'i rnal 'byor brtsam// sprul pa'i gnas kyi 'khor lo ni// rtsol ba'i rlung shugs 'dis bskyod pas// mgal me bskor ba ji bzhin du// sgra grag 'od zer 'khrug pa yi// mi bzad rab tu 'khor bar 'gyur// de phyir ye shes shugs las kyang // me lce g.yo ba de bzhin du// de 'bar srog shing rlung gis kyang // thog med srog g.yo snying gar 'gyur// de tshe pheM sgra dang bcas pas// sting nas lha yi bdud rtsi dbab// bde chen rab tu gsal ba'i dngos// 'bar ba rab 'bar cher 'bar 'gyur// gang tshe ye shes btung ba yi// chang gis myos par mi 'gyur ba// de tshe rang dbang med par ni// lus sems spro bas non par 'gyur// dpal ye shes 'bar ba'i 'khrul 'khor rdzogs so// 