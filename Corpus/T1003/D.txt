rgya gar skad du/ kra ma Sha Ta nA ma/ bod skad du/ rim pa drug pa zhes bya ba/ dpal phyag na rdo rje la phyag 'tshal lo// 'gro rnams rtog pa'i ngor gyur rtog gnas te// de la rtog cing dge dang mi dger 'dzin// dug dgra'i gseb thar chu srin kha ru ni// gru chad bzhin du dga' dang mi dga' ste// rtag tu brtse bas 'dzin cing nga ros 'jigs// de la dngos po kun gyis 'dud cing 'dud// bka' drin thob dang rang nyams rtog de dran/ de 'dir 'dod lha mnyes dang nges 'byung dang // sbyor ba gzhan gyis nges par 'byung ba yin// dang po gnyis yin gnyis pa bzhi ru snang // dang po bzlas pa 'grub dang grub pa'i rtags// gsang sngags 'grub pa'i rtags dang mtshan ma ni// glegs bam du ma 'tsher mthong lag gis len// rnga chen dung dang cha lang dril bu dang // mchod pa'i sgra sgrogs du ma'i gzugs mthong ba// maN+Dal dkyil 'khor las byed chos 'chad nyan// glegs bam klog cing dkyus ltar 'dri ba smra// ras ris la ni bde gshegs gzugs brnyan ni// du ma mthong zhing rten gyi gzugs mthong ba// rol mo'i gzugs byed mchod rten gdugs sogs byed// rdo rje la sogs mtshan ma rnyed dam mthong // me tog sna tshogs gsal bar mthong ba dang // nyi zla'i 'od 'bab gza' skar go mthong dang // me gtong du langs nam mkha' yang ni 'khrigs// rdzing la chu 'dren khron pa las ni len// 'bras kyi myu gu bzang dang lo ma bzang // ce sbyang la sogs thul ba gos bzangs gyon// rgyan cha bzang zhing mtshon cha rno ba 'dzin// de rnams byung gyur gsang sngags grub pa'i rtags// rnal 'byor pas gsang sngags 'grub pa'i rtags kyi rim pa ste rim pa dang po'o// // mig la sogs pa'i dbang pos srid gsum mthong // thos dang snga phyi'i skye dran rdzas kun lud// ras ris bzhad cing ro sogs 'od 'byung dri// mun nag me tog char 'bab 'ja' tshon snang // tshogs na chos 'chad mun nag glegs bam dpyod// nam mkha' stong las sna tshogs rol mo'i sgra// 'brug sgra glog 'gyu thog chen 'bebs pa dang // nam mkha' stong zhing sprin sngon mthong ba dang // de bzhin mthing nag sprin sngon nges 'gyur dang // nyi zla'i dkyil 'khor 'od ldan sa gzhi bdal/ ras ris lugs ma la sogs bde gshegs gzugs// mchod cing skor ba byed dang rten la skor// dkyil 'khor bris nas mchod dam dbang bskur ba// mdzes pa'i snod du me tog sna tshogs thu// rin chen sna tshogs me tog bai pUr rnyed// shin tu skam pa'i sa las chu rdol ba// bdag nyid me dpung nang 'dug srog chags tshig // ting 'dzin gsal zhing yi dwags gzugs la brtson// dben zhing nyams dga'i gnas ni du ma mthong // rtse gcig pa yi bsam gtan byed// seng ge'i khri steng gnas pa rmi// lha khang gnas gzhi rtsig mtshungs dang // chu bo che dang / rgya mtsho'i steng nas 'gro// bar snang 'phur zhing bsdigs pa'i ltos 'gro len// 'di 'dra'i rmi lam gsang sngags grub pa'i rtags// rnal 'byor pas gsang sngags grub pa'i rtags kyi rim pa ste gnyis pa'o// gnyis pa bzhi pa'i dang po'i mtshan nyid ni// sbyor ba gzhan byung rnal 'byor nyid la 'ong // ri gzar dag la mi thar mthar zad lhung // ri brags 'dzul 'dod chu dong lhung ba dang // phyugs lhas 'dam rdzab bshang gci'i nang dang ni// kha dog dmar dang skya ba'i chu dag la// rtsub dang gnag pa'i gos dang dmar ba'i gos// shin tu hrul po'i tshe ta'i pags pa gyon// shing rtsi ri las lhung dogs rten med 'dug // gcer bur 'dug cing lcag lcig chu nang 'gro// gzung 'dzin yod pa'i rten sa de ru ni// nyin dang mtshan du rtag tu 'gro ba rmi// glang nag glang dmar ba nag ba dmar zhon// rtsub pa'i gos gyon ga ta la zhon pa// ma he ba lang khyus 'gro sogs rmi ba// gnag dang ba lang khyus 'gro sogs mthong dang // rta dang ga ta mig zlum khyus 'gro sogs// be ta tshe ta khyus 'gro sogs mthong ba// seng ge spyang dang khyi sogs mche can rmi// bse dang byi ba sder chags rmi 'gyur ba'o// sbyor ba gzhan gyis gnod pa 'gyur ba rnal 'byor pa la mchan ma 'ong ba'i rim pa ste gsum pa'o// // gnyis pa'i bzhi pa gnyis kyi mtshan nyid ni// rnal 'byor stobs kyis mi thub mtshan nyid ni// bya dang byi ba sbrul gdug gnas pa'i mtsho// chu srin nya dang chu sogs gnas pa dang // sdig pa sdom dang rtsangs pa rkang mangs dang // sbrang bu mchu rings srog chags phra mo rnams// de rnams rmi gyur bran rnams sbyor ba gnod// sbrul dang sbal pa sdom dang sdig pa dang // bya sogs lus 'byar mchus 'debs gshog sbrug dang // be ta la sogs rdzi med mdog rgod rmi// mi thub rtags te bud med smyo ba dang / mi thub kun la brdeg 'gyur mdog rgod ma// rgyan bzangs mdzes pa'i snod du zas sogs bkang // rtag tu rgan mor 'ong 'gyur mi thub rtags// ltos 'gros lus dkris ldan zhing mi phrel dang // sdig dang rtsangs sogs 'byar zhing mchus btsugs pa// sbrang bu mchu rings srog chags phra mo rnams// khrag 'jib lus nang zhugs gyur mi thub rtags// chu srin nya sogs chu chen 'phyo zhing 'khyu// gnag dang dmar srog chu yis khyer ba rmi// de yang mi thub rtags te brtson par bzlog // dad ldan brtson pas mi 'grub gang yang med// sbyor ba gzhan las byung ba'i gnod pa rnal 'byor pa'i stobs kyis mi thub pa'i rtags kyi rim pa ste bzhi pa'o// // gnyis pa bzhi pa gsum pa'i mtshan nyid ni// rnal 'byor rtsal gyis thub cing non pa'i rtags// ma he gnag sogs rjud cing rid pa dang // dud 'gro rnams ni btags sam brtod gyur pa// dud 'gro dgras khyer brtod dam rkun mos khyer// dud 'gro 'tsho dang 'bras kyi phub ma 'chag // dud 'gro 'khor dang rdzi yis skyong ba dang // dud 'gro yor dang 'gab thegs thub pa'i rtags// dud 'gro gsad dang btsos nas za ba dang // rang gzhan me byung dud 'gro tshig gyur dang // de ni nges par dbang du 'dus pa'i rtags// bud med rgud cing ngo dma' shi ba dang // ngu zhing rgyan bzang gus pas phyag byed dang // gnas nas gzhan 'gro thub pa'i rtags su bstan// sbrul la sogs pa'i srog chags du ma rnams// bsad dam zos sam shi'am ded gyur dang // skem dang tshig gyur thub pa'i rtags yin no// bya dang byi ba sbrul gdug gnas mtsho skams// bud med zhum zhing du ba thub pa'i rtags// sbyor ba gzhan rnal 'byor pa'i rtsal gyis non pa'i ltas kyi rim pa ste lnga pa'o// // gnyis pa bzhi pa bzhi pa'i mtshan nyid ni// sbyor gzhan rab tu khros par gyur pa ni// rang nyid mi g.yog nas na gnas nas ni// sprul pa sna tshogs gzugs ni ston cing phyogs// 'khor dang bka' yi pho nya 'gyed cing 'dug // rigs mtho'i 'dra 'bag bu chung rab byung gzugs// 'od gyur thang las skyes pa'i pho nya yin// de ni bzlog par bya ba'i thabs ni gzugs// blon po yul gyi rgan rabs 'ong 'gyur dang // brod pa skyes pa gzhon nu bon po'i gzugs// sngags pa'i gzugs ni 'ong 'gyur brag skyes yin// de bcos bya ba'i thabs ni bstan pa yin// dkar dmar gnag cing shin tu mang ba yi// ba lang 'tsho zhing phyugs nang 'dug pa dang // ral pa bzang po bud med smug nag dang // g.ya' ri gangs ri las skyes pho nya yin// de phyir thabs ni du ma yod par gsungs// bud med gzhon zhing rgyan bzangs rab byung ma// ma dang sru mo sring mo ni ne mo yi gzugs// nye du nye 'brel khrom chen bud med dang // bu mo chung ma mtsho las skyes pa yin// de ni mnan pa'i thabs ni bya ba dang // de rnams zhi 'gyur 'ga' zhig dbang du 'du// dbang du 'gro ba rtog pa'i nad las thar// khyi la sogs pa dud 'gro phal cher ni// sbyor ba gzhan gyi pho nya yin pas bzlog // rang gi ngo bo gtso bo'i gzugs can te// dud 'gro'i gzugs ldan rgyan ldan de nyid do// nam mkha'i mthongs na gnas shing sprul pa yi// gzugs ni ma lus brjod kyis mi lang ste// de yang dpag tu med pa'i mtha' mi rtogs// de phyir bde gshegs mthu dang mtshungs pa yin// sbyor ba gzhan gyis bka'i pho nya bkye ba'i rim pa ste drug pa'o// // bla ma'i bka' dang lhag lhas gnang ba byin// 'gro la brtse bas rtog pa cung zhig sbyar// de yi dge ba ci bsags pa// rtog la nges shing nges rtogs shog // rim pa drug pa zhes bya ba rtags gsal bar byed pa/ nam gru'i rigs las byung ba dngos grub brnyes pa'i slob dpon dzA wa ri pas mdzad pa rdzogs so// // paN+Di ta puN+ya ma ti dang lo tsA ba chos kyi bzang pos bsgyur ba'o// 