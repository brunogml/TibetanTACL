rgya gar skad du/ rat+na pra dI pa nA ma/ bod skad du/ rin po che sgron ma zhes bya ba/ 'jam dpal smra ba'i seng ge la phyag 'tshal lo// ma rig mun pa sel mdzad pa// dam pa skyes mchog rnams la 'dud// dang po zin par bya ba dang // bar du brtan par bya ba gces// tham bogs kyis dbyung thabs so// mnyam gzhag dang ni rjes thob dang // ngo bo rang bzhin mtshan nyid dang // rtags dang nyams myong yon tan dang // tshad dang skyon dang bcos thabs so// ma zin zin par byed pa la// lus kyi gnad dang dmigs pa'i gnad// rlung gi gnad ni shes par bya// zin pa brtan par byed 'dod na// rtsal sbyong gsum la mkhas par bya// brtan pa gong du bogs 'byin na// bogs 'byin gsum la goms par bya// mnyam gzhag dang ni rjes thob la// ngo sprod bzhi bzhir shes bar bya// dang po mnyam gzhag ngo sprod ni// rig pa mtha' rkyang dar dang chas// nam mkha' lta bu'i dpe yis mtshon// rig pa thang sha gcad pa ni// gzhu bzangs bdungs pa'i dpe yis mtshon// de nas rig pa rtsal sbyang ni// dar chen rlung gis bskyod pas mtshon// rig pa rjen par gzhag pa ni// gnyug ma lta bu'i dpe yis mtshon// rjes thob la yang ngo sprod bzhi// mnyam gzhag rjes thob med par sprad// rkyen pa drag zhan med par sprod// dbang po thogs rdugs med par sprad// rang bzhin gsal ba dri med yin// mtshan nyid nyams su myong ba'o// rtags la rnam pa bzhir gsungs te// btang na 'gro la bzhag na sdod// dgos pa'i dus su snyeg pa dang // shes bzhin gnad du tshud pa'i// nyams myong la yang de bzhin te// bde ba dang ni gsal ba dang // mi rtog pa dang mi g.yo ba'o// yon tan mngon par shes pa 'char// tshad ni rtsa ba brtan pa dang // de bzhin rtse mo rno ba nyid// bar ni gsal ba ngar dang chas// dmigs pa sna tshogs sgyur shes pa'o// skyon ni bying dang rmugs pa dang // de bzhin rgod dang g.yeng ba'o// bcos pa la yang rnam gsum ste// rin chen gser ltar bcos pa dang // 'tsho mdzad sman pa lta bu dang // bi shwa karma'i bzo bzhin no// man ngag bsgom pa'i sgron ma rdzogs so// 