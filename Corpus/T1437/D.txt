// @##// rgya gar skad du/ Ar+ya many+dzu shrI tsar+ya marga bi d+hiH/ bod skad du/ 'phags pa 'jam dpal gyi spyod lam gyi cho ga / 'phags pa 'jam dpal la phyag 'tshal lo// zab pa'i don ldan bde gshegs chos nyid sku// thugs rje rang 'byung ye shes sku lnga'i bdag // gnyis med don ldan spros med bdag nyid can// rje btsun 'jam pa'i dpal la phyag 'tshal lo// sgyu 'phrul dra ba la brten nas// sgrub pa po la phan gdags phyir// gdams ngag bsgrub pa'i rim pa cig // legs par btus te bshad par bya// lam kyi yan lag brgyad tshul rig // yang dag sangs rgyas lam rig go// rigs dang ldan pa'i rnal 'byor pas// dbang thob dam tshig ldan par bya// de nyid 'dod pa'i gnas btsal nas// de mdun maN+Dal legs par bya// bla ma dkon mchog yi dam lha// cho ga shes rab me tog bkram// b+h+rUM las gzhal yas khang bskyed do// gshin rje gshed dam rdo rje gur// me ri la sogs bsrung ba bya// bar chad zhi byed gtor ma dang // dang por khrus byas gos rgyan gdags// stan bde ba la 'dug byas te// tshad med bzhi la sogs pa bya// oM a b+hA ba swa b+hA ba bi shud+d+ha badzra tsak+Shu a A aM aH/ zhes pas so// d+hIHlas dang po bdag nyid bskyed// dgug pa la sogs gsang sngags ni// dzaHhUM baM hoHzhes pa dang / byin brlabs dbang bskur mi bskyod pa'o// de ni bskyed pa'i rnal 'byor ro// khrus ni dang po bum pa stong // stong pa nyid las a de bskyed// nang du bdud rtsi'i 'od kyis dgang // ye shes bdud rtsi dbab cing bstim// dang por sgo lnga'i rnam shes bkru// ye shes sems dpa' bcom ldan 'das// dang po'i sangs rgyas bcom ldan 'das// rnam par snang mdzad bcom ldan 'das// sku gsung thugs kyi byin rlabs kyis// bag chags dri ma dag gyur cig // de ni khrus kyi cho ga'o// bzlas pa'i rnal 'byor bstan pa ni// sa bon yig 'bru'i rnam pa dang // d+hIHbadzra tIk+Sh+Na/ duHkhats+tshe da/ pradz+nyA dz+nyA na mUrta ye/ dz+nyA na kA ya bA gI shwa ra/ a ra pa tsa na d+hIH/ ye shes sems dpa' zla ba'i gdan bcas thugs kar ro// phyag mtshan ral gri'i yu ba d+hIH'i yig 'bru dang bcas pa'o// bzlas pa'i'o// gtor ma a las rin chen 'bru lnga bcud// as bskyed yid bzhin nor bu can// ye shes bdud rtsi dpag bsam las// mgron ni 'jam dpal rang bzhin no// zas ni mi dmigs stong pa las// paM las pad+ma a las nor bu'o// ye shes bdud rtsi dgug bstim mo// de nas rang nyid lhar gsal bas// thugs ka'i lha mchod mnyes par bsgom// de nas zas kyi rnal 'byor ro// dang por byams dang snying rje dang // ldan pas lus ngag byin brlab po// de nas spyan drang phyag bstod bya// mchod cing sdig bshags rjes yi rang // chos kyi 'khor lo bskor bskul dang // mya ngan mi 'da' gsol ba gdab// skyabs 'gro sems bskyed la sogs bya'o// de nas stong pa'i ting 'dzin bsgom// de nas a las chos 'byung ni// dkar po gru gsum 'bar ldan pa// de nas pad+ma zla steng du// d+hIHlas dang po'i sangs rgyas bskyed// dgug dang dbab sogs rdzogs pa dang // bstod pa'i tshul du gdon pa'o// nyal dang 'gro ba 'dug pa dang // gzhan yang bskor ba bya ba ni// mya ngan 'das par bzhugs pa dang // de nas thon pa lta bu dang // pha rol phyin pa drug bden bzhi// sAts+tsha 'debs dang klog dang bshad// kha dog dri dang spyod dus su// 'jam dpal sku dang 'bral mi bya// sgyu ma lta bus gnas par bya'o// sdug bsngal can dag mthong gyur na// byams sems ldan pas dge ba bsngo// rnal 'byor mi gtsang 'dor ba kun// bdud rtsir byin brlab gnyis med bstim// 'byung po yi dwags kun la sbyin// tshim par byas la gshegs su gsol// dpe med gcig cig mthong ba la// bde dang sdug bsngal du mar snang // sems kyi rnam 'gyur brtan pa yin// zhes spyod lam gyi rim pa'o// bsgom pa'i rim pa bstan pa ni// mtshan ma dang bcas mtshan med pa'o// mtshan ma sku dang yig 'bru dang // phyag mtshan la ni dmigs pa'o// mtshan ma med pa bstan pa ni// shes rab ral gri mda' gzhu ste// zhes pa ni/ shes rab 'khor lo thabs dang shes rab gnyis med la dmigs pa'o// yang na/ sangs rgyas kun gyi rang bzhin 'chang // zhes pas tshogs bsags pa'o// rnam par gnon zhes pa ni bsod nams kyis bsod nams ma yin gnon/ ye shes te nam mkha' dang 'dra bas mkha' ltar mtha' med do// gsum rig ste sku'i bskyed pa'o// 'bras bu mngon par shes pa lnga phra man bcu drug go// gnas pa rtsa// g.yo ba rlung // bgrod pa byang chub ste/ byang chub sems dpa' sems dpa' che// zhes pa dang / rdzu 'phrul chen po zhes pa'o// de yang mtha' yang dag par stong pa ste/ shes rab pha rol phyin pa'i mtha'// de las de nyid de chos sku'o// gzhan rig pa ste/ longs sku dang sprul sku'o// dpe byad ces pa dang / gtso bo zhes pa gnyis kyi don to// de ni bsgom pa'i rnal 'byor ro// bla ma'i gdams ngag rgyud 'grel la brten nas// dri ma med pa'i dge ba gang brtsams pa// des ni dge ba gang thob des// 'gro kun 'jam dbyangs thob par shog // rgya gar gyi mkhan po a sho ka shrIs mdzad pa rdzogs so// // shAkya'i dge slong chos kyi bzang pos dro mo d+ha ra dang nye ba'i rtsar zhus te bsgyur ba'o// 