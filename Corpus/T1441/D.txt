@##// rgya gar skad du/ nA ma saM gI ti sA d+ha naM nA ma/ bod skad du/ mtshan yang dag par brjod pa'i sgrub thabs zhes bya ba/ 'phags pa 'jam dpal la phyag 'tshal lo// sgrub pa pos dang por re zhig snga bar langs la kha la sogs pa gtsang bar byas nas bsam gtan gyi khang par rab tu zhugs nas bde ba'i stan la rdo rje'i skyil krung gis nye bar 'dug ste/ rang gi snying gar pad+ma dang zla ba la muHyig dmar ser bsgom par bya'o// de'i 'od kyi tshogs lcags kyu'i rnam pa rnams kyis bkug ste/ 'chad par 'gyur ba'i bcom ldan 'das kyi sku mdog phyag mtshan bzhugs tshul mdun du bsgoms te/ de'i mdun du me tog dang bdug spos la sogs pa rnams kyis yang dag par mchod nas/ sdig pa bshags pa la sogs pa byas nas byams pa la sogs pa tshangs pa'i gnas bzhi bsgom par bya'o// chos thams cad stong pa nyid du mngon sum du byas nas// oM shU n+ya tA dz+nyA na badzra swa b+hA At+ma kou0f85haM/ zhes pa'i sngags kyis byin gyis brlab par bya'o// de nas nam mkhar hUM gi ye shes rdo rje rtse lnga pa sa bon dang bcas pa bsgom mo// de'i 'od rnams kyis ji ltar rigs par rdo rje'i ra ba dang rdo rje'i dra ba dang rdo rje'i sa gzhis bdud 'joms par dmigs te/ rdo rje'i 'od kyang rdo rje'i sa gzhi dang ra ba las phyi rol phyogs dang phyogs bral gyi gzugs kyis gnas par blta'o// de nas bar ma chad par rdo rje'i ra ba'i nang du pad+ma'i steng du oM gyi yi ges zla ba'i dkyil 'khor de'i steng du muH'i yi ge kha dog dmar ser la ma lus pa'i sangs rgyas spro ba dang bsdu ba'i rnam pa bsgom par bya'o// de yongs su gyur pa las rje btsun 'jam dpal sku mdog dmar ser pad+ma dang zla ba'i steng du rdo rje'i skyil krung gis bzhugs pa/ zhal dang po dmar ba/ g.yas sngo ba/ g.yon dkar ba/ des na zhal gsum pa/ phyag bzhi po ji ltar rigs par shes rab ral gri dang / pusti dang / mda' dang / gzhu 'dzin pa'o// rin po che'i cod pan can/ mtshan sum cu rtsa gnyis dang / dpe byad bzang po brgyad cus rnam par mdzes pa/ gzhon nu gzhon nu'i rgyan gyis brgyan par bdag nyid bsgom par bya'o// thugs kar pad+ma dang zla ba'i steng du sems dpa'i skyil krung gis bzhugs pa'i rdo rje sems ma sku mdog dkar mo g.yon na dril bu dang g.yas na rdo rje bzung ste rang gi thugs kar bslang nas sbyor ba'o// sngar bzhin mdzod spur gnas pa'i rin chen rdo rje ma sku mdog ser mo phyag gnyis kyis dbu la me tog gi phreng ba 'ching ba can no// mgrin par pad+ma rdo rje ma sku mdog dmar ser g.yon na snying po dang bcas pa'i pad+ma/ g.yas kyis de'i 'dab ma kha 'byed pa sngar bzhin gnas pa'o// spyi bor las kyi rdo rje ma sku mdog ljang gu phyag gnyis kyis rang gi spyi bor rdo rje rtse gsum 'dzin pa de ltar gnas pa bsgom par bya'o// oM badzra aM ku sha dzaH/ oM badzra pA sha hUM/ oM badzra s+pho Ta baM/ oM badzra A be sha hoH/ zhes pa'i sngags rnams kyis pad+ma dang zla ba'i steng du ji lta ba'i rim pas ye shes kyi dkyil 'khor dgug pa dang / gzhug pa dang bcing ba dang / dbang du bya'o// rdo rje khu tshur gnyis bcings te sdigs mdzub dang mthe'u chung dag lu gu rgyud ltar byas pa'i rdo rje 'khor lo'i phyag rgya gan rkyal du bya'o// rang gi kha la gzhag la mchod yon dang zhabs bsil la sogs pa rnams kyis legs par mchod la skad cig la gzhug par bya'o// de'i rjes su de bzhin gshegs pa thams cad kyis dbang bskur te/ sngar bzhin mi bskyod pa spyi bor bdag nyid kyis bsgom par bya'o// oM sar+b+ba d+harmA b+hA wa swa b+hA ba bi shud+d+ha badzra a A aM aH/ pra kr-i ti pa ri shud+d+ha sar+b+ba d+har+m+ma ya du ta sarba ta thA ga ta dz+nyA na kA ya many+dzu shrI pa ri shud+d+ha tA mu pa dA ye ti a AH/ sar+b+ba ta thA ga ta hr-i da ya ha ra ha ra/ oM hUM hrIHb+ha ga bAn dz+nyA na mUrti bA gI shwa ra ma hA wa tsa sar+b+ba d+har+m+ma ga ga na a ma la su pa ri shud+ha d+hArma d+hA tu dz+nyA na gar+b+ha AH/ zhes bya ba'i sngags kyis dang po dang bar dang tha mar byin gyis brlabs la sngar ltar rje btsun mtshan yang dag par brjod pa nyin re bzhin thun gsum du lan gsum mam lan gcig mngon par dga' ba'i mthar thug pa phan yon dang bcas pa bklag par bya'o// de ltar ji srid bklags pa de srid du grub pa'i rtags mthong ngo // de ma thag tu ji lta ba'i sngags kyis grub pa'i tshul rjes su gnas so// mtshan yang dag par brjod pa'i sgrub thabs mkhas pa chen po pra b+hA ka ras mdzad pa rdzogs so// // lo tsA ba shAkya'i dge slong nyi ma rgyal mtshan dpal bzang pos dge slong gzhon nu rin chen gyi don du dpal thar pa gling gi gtsug lag khang du legs par bsgyur ba'o// 