@##// rgya gar skad du/ tat+t+wa pra dI paM nA ma sA d+ha no pi ka a ti// bod skad du/ de kho na nyid sgron ma zhes bya ba'i sgrub thabs rdzogs pa/ dpal rdo rje can la phyag 'tshal lo// gang zhig gis ni bde ba thob cing sdug bsngal spong 'dod pa// de yi sa bon nor bu bzhin du bsgrub phyir bde ba'i mchog nyid la ni rab btud de// sgrub pa'i thabs mchog de nyid sgron ma 'di ni gsang ba'i rgyud rnams la// brten cing gzhan yang gang las 'ongs pa de nyid bdag gis bshad par bya// gang zhig gis ni legs pa'i don gsung ba ni kun la gsal ma byas// de byas pa min mthong ba 'dir ni gsang ba 'di la dga' ba skyes// gang zhig sdug bsngal spang 'dod de la thabs rnams med 'gyur zhing // bde ba thob pa'i thabs ni de 'dra de las zlog byed pa// thabs mchog dam pa 'di bstan 'di la gus par gyis// lta spyod dbang dang dam tshig ldan// yon tan gzhan gyis nyer brgyan pa'i// rnal 'byor snod can gang zhig gis// yang dag byang chub yid la gzhug // ri dang yul khams la sogs pa'i// yon tan thams cad ldan pa'i gnas// mngon sum grags pas ma smad pa// der ni nye bar 'dug nas ni// dang por bgegs rnams bskrad par bya// skad cig phyag na rdo rje gsal// 'di yis gdug pa can rnams la// gzhan du 'gro ba'i bka' bsgo la// mi 'gro 'gyur ba'i bgegs rnams kun// rdo rje 'khor lo'i thog gis gsad// de nas rang 'od mdun byung las// sna tshogs rdo rje 'bar ba bsam// de yis khro bo'i khang pa 'bubs// yang na bdag las khams gsum rgyal// khro bo de spros 'byung bo bkug // phur bus mdun du btab byas nas// de ni 'byung po 'dul ba'i mchog // yang na rang gi gnas dag tu// bcing dang gtub pa'i las byas nas// de ni myur du bzlog pa yin// de 'og khro bo'i khang pa bsgom// phyi nas bgegs rnams gso bar bya// yang na khang pa med dang thog // tsha tsha 'khrug pa'i rnam pa la// 'bar dang 'phro ba'i 'khor lo brtsam// mtshams bcad pa yi man ngag go// zhes pa 'di ni/ byang chub sems dpa' sems dpa' chen pos ji srid du mtshams bcad pa'i dam tshig go// gang tshe mtshams kyi cho ga rdzogs// de nas bla ma mchod pa brtsam// rang snying mdun gyi nyi ma la// bla ma bkug ste 'od du zhu// de las rdo rje 'chang chen sku// gnas rnams byin brlabs dbang bskur nas// phyag btsal ba dang mchod pa dang // sdig bshags sdom pa bzung ba dang // lus dbul dge rtsa bsngo byas na// bla med mchog gis 'grub par 'gyur// bla ma mchod pa'i rnal 'byor pas// bde gshegs mchod pa'i cho ga brtsams// sa man dza yi sngags byung ba'i// 'od kyis dpal ldan gos sngon can// 'khor bcas mdun du spyan drangs te// gdan la bzhugs par gsol ba gdab// de nas spos dang me tog dang // mar me dri chab la sogs pa// dngos dang yid kyi mchod pa rnams// ci nus par ni dbul bar bya// de 'og sdig pa bshags pa dang // sdom pa yang ni gzung bar bya// yi rang ba dang bskul ba dang // gsol gdab rang gi lus dbul zhing // dge rtsa byang chub chen por bsngo// bdag las sprul pa'i lha tshogs kyis// sems can kun gyi don byed bsam// phyi ma'i dus kyi smon lam gdab// sems can don bya'i bsam pa bskyed// tshad med bzhi yang bsgom par bya// de la nan tan cher bskyed nas// sdig pa sbyong par byed pa dang // thun mong dngos grub kun 'grub cing // de la sogs pa'i yon tan tshogs// dpag tu med pa 'byung bar 'gyur// zhes pa 'di ni byang chub sems dpa' sems dpa' chen po'i ji srid du bsod nams kyi tshogs bsags pa'i dam tshig chen po'o// gzhan yang yang dag bshad bya ba// ji srid bsod nams tshogs rdzogs nas// ye shes tshogs rnams bshad bya ste// dang po nyid nas rang bzhin med// de ltar mos par byed pa dang // yang na snying ga'i yi ge las// 'od byung bdag nyid zhu gyur te// slar 'dus rang bzhin med par 'gyur// de la dmigs nas bsgoms pa'i tshe// gzhan pa'i yul rnams rang bzhin gzhag de ltar/ yul ni gang la'ang mi gtad de// rten yang gang la'ang bcas pa med// ces pa 'di ni byang chub sems dpa' sems dpa' chen pos 'di ni ji srid du ye shes kyi tshogs bsags pa'i dam tshig chen po'o// de ltar tshogs gnyis bsags gyur na// gang zhig bskyed pa'i sbyor ba ni// yaM dang baM dang laM las dang // suM dang b+hUM las byung ba yi// rlung dang chu yi dkyil 'khor dang // sa gzhi ri rab sting dag tu// gzhal yas khang pa bsam byas te// gru bzhi pa la sgo bzhi pa// pad+ma brgyad kyis yang dag brgyan// gru chad bzhis brgyan bar khyams dang // dra ba dra phyed pha gu dang // dril bu dar dpyangs la sogs pa// phyi dang nang gi rgyan gyis mdzes// dbus su nyi zla pad+ma'i steng // hUM las byung ba'i rdo rje 'bar// de las dpal ldan gos sngon sku// zhal gcig phyag gnyis mthing ga'i mdog // dbu la sbrul brgyad gdengs ka can// sangs rgyas lnga yis dbu brgyan cing // gnas lngar sku lnga'i mtshan ma can// spyan gsum me yi mdog 'dra zhing // shangs 'bar dbugs las rlung yang 'tshub// ljags ni glog bzhin myur 'dril zhing // zhal nas sbrul nag gsol ba'i tshul// sbrul nag se ral kha la gzed// sbrul ser chun pos rkang lag brgyan// dmar po yis ni ska rags byas// gsus khyim che zhing gsus pa 'phyang // sku smad gos sngon sham thabs can// rdo rje khros ma sku la'ang 'khril// gnyis su med par gyur pa dang // phyogs bcu'i sangs rgyas spyan drangs te// mchod dang bstod pas mnyes byas nas// don chen 'di yis gsol ba btab// e ma ho dpal ldan gos sngon can// lus kyi rtog pa bsal ba'i phyir// thugs rje chen po'i byin rlabs kyis// bdag la byin gyis brlab tu gsol// gsang ba'i bdag po bcom ldan 'das// bdag ni sems can don kun rtsom// gsang 'dzin rigs kyi bdag po yis// bdag las bde gshegs sku byin rlobs// dag dang yid la de bzhin du// gsol ba btab pas byed pa yin// phyis ni gnas gsum byin brlabs te// bum pa la sogs dbang rnams blang // bde ba chen por rtag tu dgyes// de nas phyogs bcu'i lha mo yis// bstod pa glu yis skul bar byed// a la la la la ho/ shu kra su ka ho// bde ba chen po gsang ba mchog ni nyams dga' nas// bcom ldan gsang mchog thugs rje'i bdag nyid can// ma rig rmongs pa yongs su bsal ba'i phyir// 'bar ba'i sku bzhis rtag tu 'gro ba'i don la spyod// a la la la la ho// ma hA gu h+ya pU dzo pas+tha sa ma ya/ tsit+ta shu kra su ka a la la la la ho zhes bskul lo// 'od las yongs su sad gyur te// rdo rje pad+ma byin brlabs nas// lha mos bskul dang dga' ba yis// spyod pa byas pas 'grub 'gyur te// snyoms par zhugs nas b+ha ga la// sum cu'am ni nyi shu lnga// bcu sogs yum gyi b+ha gar bskyed// de la so so'i sngags kyis gdon// oM sarba ta thA ga ta kro d+ha nI lAM ba ra d+ha ra hUM/ oM badzra kro d+ha nI lAM ba ra d+ha ra hUM/ oM rat+na kro d+ha nI lAM ba ra d+ha ra hUM/ oM pad+ma kro d+ha nI lAM ba ra d+ha ra hUM/ oM karma kro d+ha nI lAM ba ra d+ha ra hUM/ oM sarba ta thA ga ta kro d+hI shwa ri nI lAM ba ra d+h+wa ra hUM/ oM badzra kro d+ha trai lokya bi dzA ya hUM/ oM ma hA kA la b+ha ra san+ti na hUM/ oM bi rU D+ha kA ya hUM/ oM bi rU pak+Sha ye hUM/ oM badzra lA s+ye hUM/ oM badzra mA le trAM/ oM badzra gI ti hrIH/ oM badzra nr-i t+ya aH/ oM badzra d+hU ped+hU/ oM badzra puSh+pa pu/ oM badzra A lo ke hrIH/ oM badzra gan+d+he gaM/ badzra aM ku sha jaH/ badzra pA sha hUM/ badzra s+pho Ta baM/ badzra g+haN+De hoH/ zhes pa'o// shar du sangs rgyas gos sngon can// zhal dang sku ni dkar la 'tsher// 'khor lo dang ni dril bu bsnams// sbrul dkar pos ni rnam par brgyan// lhor ni rin chen gos sngon can// zhal dang sku ni ser la 'tsher// rin po che dang dril bu bsnams// sbrul ser pos ni sku la brgyan// nub tu pad+ma gos sngon can// zhal dang sku ni dmar la 'tsher// pad+ma dang ni dril bu bsnams// sbrul dmar pos ni sku la brgyan// byang du las kyi gos sngon can// zhal dang sku ni ljang la 'tsher// rgya gram dang ni dril bu bsnams// sbrul ljang pos ni sku la brgyan// khro bo 'di dag thams cad kyang // dbu la sangs rgyas bzhi yis brgyan// yum bzhi yis ni legs par 'khyud// kun kyang gtso bo'i cha lugs can// sngags kyi bdag po gzhan rnams kyang // so so'i gnas su bskyed par bya// zhes pa 'di ni byang chub sems dpa' sems dpa' chen pos ji srid du gtso bo dang 'khor bskyed pa'i dam tshig chen po'o// ji srid bskyed pa rdzogs gyur nas// phyogs bcu'i sangs rgyas spyan drangs te// mdun du gnas la mchod pas mnyes// rdo rjes gsol ba gong bzhin gdab// de nas bdag la bstim pa'am// yang na lha mos dbang bskur phyir// gnas gsum byin brlab byas pa'am// yang na gsum 'dus sbyong ba bya// de ltar byas nas rang gi sku// dmigs dang gsal ba'i cho ga bya// 'dis ni rang gi rnam rtog bzlog // ces pa 'di ni byang chub sems dpa' sems dpa' chen pos ji srid du bskyed pa'i sku byin gyis brlab pa'i dam tshig chen po'o// gang zhig rgyas la ma dad pa'i// gang zag la ni sbyor 'di bstan// sngon du bla ma sangs rgyas la// phyag 'tshal ba dang bshags byas nas// yang dag byang chub yid la bzhag // de nas 'byung ba gzhal yas bcas// nang du cho ga gsum las byung // gtso bo'i sku dang sku bzhi ni// rang rang yum dang bcas pa bskyed// bcu las gzhan pa thams cad kun// bsdus pa'i skabs su spang bar bya// de nas ye shes 'khor lo'ang // mchod dang dbang la sogs spangs te// bstim pa yi ni sbyor ba bya// zhes pa 'di ni byang chub sems dpa' sems dpa' chen pos ji srid du sbyor ba bsdus pa'i dam tshig chen po'o// gzhan yang shin tu bsdus pa ni// dang por gzhan gyi don bya dang // rang nyid 'bras thob bsam pa bskyed// stong pa'i ngang las gcig par gyis// gzhal yas gtso bo dang bcas pa// rim pa'am ni cig car gyis// bskyed de 'khor ni 'dir ma gsungs// ye shes 'khor lo bkug nas ni// gnyis med gyur nas sems gzung ba// yang na sngags kyi sbyor ba byas// tshogs dang gtor ma la sogs pa// de la de yi sbyor ba bya// zhes pa 'di ni byang chub sems dpa' sems dpa' chen po'i ji srid du sbyor ba shin tu bsdus pa'i dam tshig chen po'o// de ltar sbyor ba'i don bstan nas// sems gzung rim pa bstan pa ni// dang po bla ma mchod la brten// gnyis pa bde gshegs brten pa ste// gsum pa rlung la sogs la brten// bzhi pa yi ge lnga pa la// rdo rje drug pa sku la brten// de nas 'khor lo brten pa ni// dbang po rab 'bring bye brag gis// dus gcig pa'am rim gyis byed// de nas dbang bskur byin brlab dang // bstim pa'i sbyor la brten pa yin// yang na dus kyi bye brag ni// gang zhig bla ma la sogs pa// dang po'i dus kyi rnal 'byor pas// rjes su dran no skad cig dang // skad cig bcu dang brgya dang ni// stong dang thun phyed thun gcig dang // thun mtshams med pa'i bar du'o// zhes pa ni byang chub sems dpa' sems dpa' chen pos ji srid du sems gzung bar rim pa'i dam tshig chen po'o// sems gzung ched du byas pa yis// de yi thabs ni bshad bya ste// gzhan gyi rnam pas 'dir 'dod na// nyon mongs dgra ni spang bar bya// dag pa'i dbang du 'dod pa yis// dang por rtog pa spang bar bya// dul nas 'dzin par 'dod pa yis// sems ni phyi dang nang du byung // 'og tu bstim dang steng du 'phro// de bzhin nang du gzhug pa'ang // sems gzung don du byed pa yin// gzhan yang rnal 'byor gang zhig gis// khams gsum la sogs shes pa dang // ral gri yang ni sbyar bar bya// dpal ldan gsang ba mchog sgrub pas// gtso bo 'khor dang bcas gsal nas// mi 'gyur mchog gi cho ga bya// gang zhig la ni gang gsal ba// de la dmigs la bsgom par bya// ma gsal bar du bskyed cing bsgom// phyag tsam gsal na phyag la dmigs// gnyis dang gsum la sogs pa yang // gsal 'gyur de la dmigs par bya// gtso bo gsal na gtso bo ste// 'khor la yang ni de bzhin no// thams cad gsal na kun la dmigs// thams cad gsal bar ma gyur na// sdig pa zhi dang bsod nams spel// zhi dang rgyas pa'i sbyin sreg bya// res gsal res mi gsal gyur na// bgegs rnams bzlog pa'i las bya'i phyir// drag po yi ni sbyin sreg dang // tshogs kyi 'khor lo la sogs bya// de bzhin bskrad dang mnan pa dang // bsrung ba'i mchog kyang bya ba yin// phyag gnyis gsal bar ma gyur na// phyag mtshan gyis ni gsal bar bya// phyag mtshan gsal bar ma gyur na// phyag mtshan 'od kyis gsal bar bya// spyan rnams gsal bar ma gyur na// khrag gi zham chu 'bab pa dang // bkrag dang ri mo ldan pas gsal// zhal mdog gsal bar ma gyur na// stong gsum 'od kyis gang bar gsal// yang na thams cad gsal byas na// phra mo mig gsal gyur kyang sla// gang che gang gis mi gsal na// zas dang skom dang gnas dag gis// 'du ba gang la brten pas 'grub// dmigs pa mi gsal bco ba gang // dang po skad cig rjes dran dang // rgyun la ji srid 'tsho bar du// sbyor ba 'di ni byed pa yin// dpal ldan gsal bar gyur nas ni// ji srid las rnams byed pa yin// zhes pa 'di ni byang chub sems dpa' sems dpa' chen pos ji srid du dmigs pa la sems gzung ba'o// des na bsgom pa bogs dbyung ni// ji srid dus kyi bogs dbyung ni// skad cig rjes dran gong du shes// dmigs pa bogs dbyung bshad bya ste// dang por dkar po ljang gu'i bar// re re dang ni lnga 'dus pa// kha dog la ni bogs dbyung ba'o// de las ri rab til 'bru'i bar// dbyibs kyi bogs dbyung dag tu 'dod// stong gsum gang dang gcig 'dus pa// grangs kyi bogs dbyung dag tu bshad// sku la ji ltar bogs phyin pa// de ltar thugs la bslab bya ste// kha dog dbyibs dang grangs de bzhin// gsung la yang ni de ltar ro// de lta'i sbyor ba bstan pa yang // gang zag rigs kyis rnam gnyis te// rkyen gyi dbang du 'gyur ba la// ji lta'i 'od kyis bdag rkyen byas// mi 'gyur rang bzhin 'gyur ba'o// zas dang skom la sogs pa yis// ji ltar bsam gtan 'phel byed pa// 'di ni bras la sogs pa yis// bogs dbyung man ngag yin par 'dod// de ltar bogs dbyung sbyor ba yis// bsgom pa 'phel bar 'gyur ba yin// de las byung ba'i sku yis ni// las rnams thams cad 'grub par byed// ces pa 'di ni byang chub sems dpa' sems dpa' chen pos ji srid du bsgom pa'i bogs dbyung ba'o// gang tshe bsgom la mi gzhol zhing // gsang sngags gtso bor byed pa la// sngags kyi nges pa bshad par bya// sngags bzlas pa ni rnam gnyis te// thun mong dang ni khyad par ro// thun mong sngags ni bshad bya ste// bdag dang gzhal yas 'khor bcas dmigs// gsal la dmigs pa'i bzlas pa'o// sdig pa dbyung dang bsreg pa dang // bkru ba'i don la rab dmigs nas// hUM dang raM dang haM bskul te// mgal me phreng ba nyi ma yis// gang zhig byed par 'gyur ba ni// rgyud rnams sbyor ba'i bzlas pa'o// gang tshe yum dang bzhi skor dang // mdun gyi dkyil 'khor nyis skor dang // 'khor gyi dbang du sum skor dang // gtso dang 'khor gyi bzlas pa dang // snying na btson 'dra'i bzlas pa la// mgal me phreng ba nyi ma'i tshul// mtshan ma 'dod pa'i bzlas pa'o// khyad par bzlas pa bshad bya ste// sngags 'od dkyil 'khor rnams la phog // de las khro bo'i tshogs byung nas// len byed dgug pa'i bzlas pa'o// ral gri la sogs thog 'bebs dang // gcod gtub gsad pa'i bzlas pa'o// bdag las byung ba'i khro tshogs kyis// gsad pa'i sha rus mdun du bton// ha ha ru lu'i sgra sgrogs pa// bsnyen pa'i dus kyi bzlas pa'o// khro tshogs 'khor lo thogs pa yis// klad par 'khor lo bskor ba yis// smyo byed dus kyi bzlas pa'o// rnga mo can gyi khro tshogs kyis// bzung zhing khrid par byed pa ni// bskrad pa'i dus kyi bzlas pa'o// 'od zer dkar po'i tshogs byung nas// lha la sogs pa'i sdig pa sbyong // de ni zhi ba'i bzlas pa'o// gang zhig gis ni bcud rnams bsdus// rang byung tshe yi yi ge gsos// bkrag dang gzi byin bsngos pas bskyed// rgyas pa'i dus kyi bzlas pa'o// sngags 'od rdo rje la sogs pas// gdul bya'i rkang dang spyi bor bsreg // 'od zer gzhan gyis gsos 'debs pa// rengs pa'i dus kyi bzlas pa'o// 'od zer kha dog sna lnga las// spos sogs lha mo rnams kyis gang // gang la phul nas don grub pa// mchod pa'i dus kyi bzlas pa'o// gang zhig las ni 'od byung nas// bdag zhu der 'dus bde thob pa// gsang ba'i dus kyi bzlas pa ste// rnam dag don la rab dmigs pa// 'di ni bla med bzlas pa'o// gsang sngags skyon rnams rab spangs nas// 'bras bu thob pa'i las byed pa'ang // 'di yis 'gyur gyi gzhan du min// zhes pa 'di ni byang chub sems dpa' sems dpa' chen po'i ji srid du rdo rje sngags bzlas pa grub pa'i dam tshig go// gang zhig tshogs rnams rdzogs byed cing // 'di yis nor bu gzhan 'grub phyir// chogs kyi nges pa bshad par bya// 'jig rten rdzas rnams ma lus pa// kun tshogs rnal 'byor lha grangs te// 'tsham pa dang ni mchod pa sogs// sngon 'gro sa chog la sogs rdzogs// de nas lha yi ting 'dzin gyis// maN+Dal lnga dang bcu sogs la// me tog dang ni mchod pa bkram// de nas gsang ba'i dkyil 'khor bri// de tshe rgyal pos mtshams rnams bcad// tshogs bsags rgyal pos blang bar bya// med pa las byung phyag rgya yis// rgyal po bzhi ni thob bya ste// bde ba chen po nyid dag las// lha mos sad byas skur langs te// dkyil 'khor rgyas nas rgyal po len// de nas grub pa rdzogs gyur nas// rgyal po yis ni sems dpa' bskul// phyi rol 'khor lo bsdus byas nas// nang du so so'i maN+Dal bkod// bdag gis 'jug pa de bzhin du// 'khor rnams dam pa'i don la 'jug // gang zhig gis ni rol mo dang // ldan pas tshogs ni grangs byas te// skom dang mchod pa sngon song nas// tshogs kyang byin gyis brlab par bya// yaM raM a las rlung me thod// nang du sha lnga bdud rtsi lnga// yi ge gsum gyis legs sbyangs te// ye shes bdud rtsi bab gyur nas// bdag mchod dkyil 'khor mdun du mnyes// cho ga'i yan lag rdzogs par bya// 'jig rten maN+Dal sngon po'i steng // phyi rol du ni mchod par bya// de ni thun mong cho ga'o// khyad par cho ga bstan pa ni// zab par sprul par brten pa dang // bzhi dang gsum du nges par sbyar// zhi ba la sogs sbyor ba ni// sngags kyi sbyor ba bzhin du sbyar// gang zhig 'di la rtag gnas nas// mchog 'grub gzhan gyis nus ma yin// zhes pa 'di ni byang chub sems dpa' sems dpa' chen pos ji srid du tshogs kyi 'khor lo'i sbyor ba'o// bdag po 'byor ba chung ba dang // slob dpon bsam gtan ldan pa la// tshogs kyi mchod pa bstan par bya// rdzas ni lnga nas bcu yi bar// slob dpon gcig dang gnyis kyis 'grub// khyab 'jug bu mo'i sbyor ba'am// yang na rgyas pa tshogs 'khor bzhin// dkyil 'khor gcig dang gnyis pa dang // bzhi yi bar yang mchod pa yin// slob dpon nus pa'i bye brag gis// las gzhan rtsom na gong ma bzhin// mi rtsom 'gyur na sdig pa sbyang // zhes pa 'di ni byang chub sems dpa' sems dpa' chen po'i ji srid du tshogs kyi mchod pa'i dam tshig go// de nas dpal ldan rdo rje can// gang gis bsgrub par 'dod pa des// sbyin sreg cho ga bshad par bya// sngon bya gzhan ni gzhan du ste// sa yi rigs bzhir thab khung bzhi// zlum po gru bzhi zla gam e// thab khung dbyibs kyi mtshan nyid do// dkar ser dmar dang nag po ni// thab khung gi ni kha dog go// 'khor lo rin chen pad+ma bri// thab khung mtshan ma zhes su bshad// de nyid raM las 'od 'phros pas// mi dmigs ngang las b+h+rUM du gyur// de las gzhal yas khang pa ni// gong ma'i kha dog dbyibs dang ldan// mchod rdzas mchod par shes bya ste// sreg rdzas byin gyis brlab pa yang // mi dmigs snod na swa yig las// so so de nyid rgyas pa la// ha ho hrIHyis skyon rnams bsal// me lha bskyed pa'i rim pa ni// e las gru gsum de nyid gsum// raM bcas yi ge bzhi ru gsal// pad steng de las me lhar gyur// kha dog bzhi yi bdag nyid las// so so'i rigs kyi dbu rgyan byas// lte bar gong ma'i sbyor ba ste// snying gar phyogs skyong bcu dang ldan// de nas ye shes me lha dgug // byin brlabs dbang bskur gzi byin bskyed// so so'i mchod pa dbul byas te// gzar bu rdo rje la sogs pa// kha dog dbyibs ldan byin gyis brlabs// de nas dbul ba'i man ngag kyang // shing gi 'od ni bskyed byas te// mar gyis 'od 'phro kun la sbyor// dkar gsum dang ni mngar gsum gyis// spyi dang so sor sdig pa 'byin// 'bras dang 'bru yi chan dag gis// gong gis gnyis po so sor 'byin// nas thug 'o ma'i thug pa yis// re re'i gnas su sreg par byed// til gyis snying gi nang nas 'byin// tha ma'i bar gyis 'khru bar byed// yang na til gyis sgo dgur 'jug // rdzas de ser por byas pa la// dkar gsum gyis ni gzi byin bskyed// mngar gsum bsten bya gsal ba ste// 'bras dang 'bru yi sbyor ba yis// ye shes bcud rnams spyi bor sdud// nas dang 'o ma'i sbyor ba yis// 'gro bcud gnas rnams kun du sdud// tha ma dUr ba'i sbyor ba yis// mdzod spu'i snying ga'i hUM la sdud// tha ma mar gyi sbyor ba yis// bsrung ba'i mchog kyang 'grub par 'gyur// dbang gi sbyor ba byed pa la// ba lang sha yi gtor ma dang // bcas pas sum skor la sogs kyis// myur du 'gugs shing dbang du sbyor// gsang ba'i las kyi cho ga ni// dang por sha yi khro ba ste// lag gi 'od ni 'phro bar byed// rus pas steng gi 'khor lo bri// bdud rtsis 'od 'phros sprul pa dgyes// 'bru nag chan gyis sprul pa khros// dug gi gtor mas 'gugs pa dang // de yi nang du gsod pa ni// phye ma gsum dang dug 'brus byed// de ltar me yi cho ga rdzogs// snying gar dgod pa'i lha rnams la// gong ma'i cho ga rdzogs byas te// bsdu dang gshegs su gsol byas nas// bzod gsol me yi sbyor ba byed// rdo rje me yi dam tshig yin// bsrung bzhi ba'i cha la gdab// tshe srid nam mkhar 'gro ba dang // 'od dang bu tsha bcud 'gugs pa// rgyas pa'i cha la gdags pa'o// dgug pa dbang gi cha yin te// drag po'i las gzhan tha ma'i cha// 'di yis 'grub bya ma gtogs pa// gang zag gzhan gyis 'grub mi 'gyur// zhes pa 'di ni byang chub sems dpa' sems dpa' chen po'i ji srid du me'i sbyor ba'i dam tshig go// de nas gzhan yang bshad bya ba// 'phags mchog cho ga rdzogs byas te// gtor ma'i cho ga las byed pas// sha khrag rus pa 'bru la sogs// thams cad ma sbyang snod du blugs// bdag 'od sbyor bas rang bzhin med// de las yaM raM a ru gyur// nang du sha lnga bdud rtsi lnga// steng du rdo rje zla dkyil bcas// yi ge gsum gyis byin gyis brlab// dang por mdun gyi dkyil 'khor te// de nas dman dang bar ma dang // shin tu dman pa rim bzhin sbyin// gnas kun byin gyis brlab byas nas// lce ni rdo rjer bsams te dbul// 'di ni nyi shu rtsa gcig gam// brgya'am stong gi sbyor bas 'grub// khyad par gtor ma'i sbyor ba ni// sngags bzlas sbyor bar shes par bya// rang gi byang chub sems chu yis// ji ltar snying gi lha mchod pa// de ni 'bras min 'bras bu can// 'di yi sbyor bas byed pa yin// rdzas ma tshogs dang bsam gtan bral// sngon bya med dang go rims bral// 'di ni bar chad sbyor ba ste// mkhas pa rnams kyis spang bar bya// rdo rje'i lte ba 'khor lo can// bzhi po sbyor ba'i bdag nyid de// dran med mtha' yas dngos grub 'byung // bla na med pa'i gtor ma'o// gang zhig gtor ma'i rim pa la// mi brten dngos grub sbyor ba spangs// zhes pa 'di ni byang chub sems dpa' sems dpa' chen po'i ji srid du gtor ma grub pa'i dam tshig chen po'o// de nas gzhan yang bshad bya ste// mkhas pas lta ba'i dus dag tu// sgyu ma mig yor lta bu ste// dngos po'i lta bar rab bzlog nas// 'dod yon lnga la de ltar spyod// dmigs sogs sems dpa'i 'khor lo can// der ni lha mos rtag tu dgyes// ro ni mchog tu gyur pa ste// yid ni tshim par byed pa yin// nyan thos sdom pa'i 'khor lo dang // reg pa'i bar du sbyor ba spang // thabs mchog 'di yis byed pa ste// 'bras bu khyad par sgrub par byed// ces pa 'di ni byang chub sems dpa' sems dpa' chen po'i ji srid du lta ba la sogs pa'i dam tshig go// gang zhig gis ni gang zhig la// gang zhig byed par 'gyur ba ni// rnal 'byor mchog gi byed pa ste// snying ga'i 'khor lo chen po la// snying ga'i 'khor lo bcug nas ni// gnyis su med par gyur pa dang // lte ba'i rlung gis me 'bar bas// lha tshogs rnams ni smin byas te// lce yi 'khor lo chen po ni// byin za ru ni dmigs par bya// zas la sogs pa za dus su// zas ni sha lngar dmigs byas te// skom ni bdud rtsi lnga ru bsam// de las lag pa gzar bu gnyis// za ba'i dus su lha rnams la// zhal du gsol bas mnyes gyur nas// 'od kyis zhi ba'i dus dag tu// lus ngag yid kyi sgrib pa sbyong // rgyas pa'i dus su bcud rnams 'gugs/ dbang dus thams cad dbang sdud de// gsad pa'i dus su bkug gyur nas// bcad gyur sha khrag gsol bar bsams// zas sogs bdud rtsi thams cad kyang // lag pa yis ni dbul ba dang // yang na lha mos dbul ba dang // rdo rje lce thung las byed pa'i// cho ga'i mchog ni 'di yis byed// ces pa 'di ni byang chub sems dpa' sems dpa' chen po'i ji srid du nang gi sbyin sreg gi dam tshig chen po'o// gzhan yang sems can mos pa yis// bsam gtan gtso cher mi byed cing // mchod pa gtso cher byed pa la// mchod pa gtso bo'i sbyor ba bshad// spos dang me tog mar me dang // dri chab la sogs sbyor ba la// thams cad las kyi sbyor ba yis// bsangs nas skyon rnams dag par bsam// yon chab zhu bas traM las ni// rin chen 'bar ba'i snod mchog tu// rang byung yi ge a las ni// yon chab dpag med gyur pa la// a yis rtog sbyang oM gyis 'bar// yang na de yi sbyor ba ni// ha yis dkar la 'tsher gyur te// ho yis mi 'dod dri rnams bsal// hrIHyis myos par 'gyur ba bsal// me tog zhu bas yi ge pu// de yi 'od kyis me tog bsdu// slar 'dus lha mo me tog ma// de yi 'od las me tog tshogs// bsnyen pa'i skabs su kha dog lnga// ha ho hrIHyis byin gyis brlab// mchod pa gzhan yang de bzhin du// byin gyis brlabs la mchod bya'i phyir// phyogs bcu'i sangs rgyas spyan drangs te// mdun du gsal bar bsam byas nas// me tog dmar po mdun du gtor// zhabs 'og pad+mar gyur par bsam// gdan gyi mchod pa'i rim pa'o// a ha ra yi sngags bzlas pas// yon chab thogs pa'i lha mo'i tshogs// dpag med mdun du sprul byas te// de yis rdo rje glu ldan par// yon chab kyis ni phyag zhabs bkru// me tog la sogs rim pa yang // dang por lha mo sprul byas te// gnyis pas nam mkhar bzhugs par gsal// gsum pas nam mkhar rdo rje'i glu// bzhi pa so so'i gnas su dbul// gzhan yang 'dod yon lha mo ni// dwe Sha te yi sngags las byung // dkar mo gzugs ni spyan la bstim// pad+ma ra tI'i sngags las byung // dmar po sgra ni snyan la thim// karma ra tI'i sngags las byung // ljang gu'i dri ni shangs la thim// rat+na ra tI'i sngags las byung // ser mo ro ni ljags la thim// badzra ra tI'i sngags las byung // mthing ga reg bya lus la thim// 'dod pa lnga yi mchod pa'o// nang gi mchod pa'i rim pa ni// badzra kro d+hI shwa ri yi// sngags las mthing ga byang chub sems// bud+d+ha kro d+hI shwa ri yi// sngags las dkar mo dri chen te// rat+na krod+hI'i sngags las ni// ser mo sha chen zhes su bshad// pad+ma kro d+hI'i sngags las ni// dmar po khrag gi thod pa ste// karma kro d+hI shwa ri yi// sngags las ljang gu dri chu'o// lha mo 'di dag thams cad kyang // thal ba'i mtshan mas lus byugs shing // zhing chen gyon zhing dril bu thogs// g.yas pas thod pa'i snod nang du// bdud rtsi so sos bkang ba ni// bsam gyis mi khyab mdun du sprul// glu yis ljags la mchod pa dbul// nang gi mchod pa'i rim pa'o// gsang ba mchod pa'i rim pa'am// badzra kro d+hI gu h+ya yis// mthing ga byang chub sems yin te// dkar dmar ser dang ljang gu yis// byang chub sems kyang 'dis shes bya// gnas lnga nang du dbul ba dang // gnas lnga phyi ru dbul ba dang // gnas gcig tu ni dbul ba dang // lus dang rjes su mthun par bya// 'di ni rang byung bcom ldan 'das// 'gro ba'i dpa' bo mnyes pa yin// brgyad dang khro ba la sogs pa// mchod pa nyi shu dbul ba dang // gtor ma byin gyis brlab bya ste// bdag dang lha mo gang gis dbul// ci rigs sbyar te dbul bar bya// yi ge oM gyis mgor brgyan cing // rdo rje glu yis mtha' brten pa// lha mo bskyed pa'i sbyor ba ste// rang gis gtso bo'am gang byed pa'i// ming gi sngags kyis mgo drangs te// rdo rje lha mo'i sngags rjes la// pU dza me g+ha sa mu dra// s+pha ra Na dang sa ma ye hUM// zhes pa 'di yis dbul ba yin// yang na badzra oM gnyis la// pU dza ya ni gnyis pa'i dam tshig yin// dkyil 'khor gnyis pa mnyes pa dang // gtso bos 'khor rnams mnyes pa dang // 'khor gyis gtso bo mnyes pa dang // yab dang yum la sogs pa la// gong ma mnyes gyur de bzhin no// rdzas la brten nas mchod pa dang // bsam gtan kho nas mchod pa dang // phyag rgya sngags kyis mchod pa yang // gnyis 'dus gsum 'dus la sogs pa// sbyor ba 'dis ni byed pa yin// zhes pa 'di ni byang chub sems dpa' sems dpa' chen po'i ji srid mchod pa'i tshogs kyi dam tshig chen po'o// de nas gzhan yang bshad bya ste// sngags dang bsam gtan dus dag tu// bdud kyi sbyor ba brtag par bya// bdud ni rnam pa gnyis yin te// phyi dang nang na yod pa'o// phyi ni gzugs dang sgra dang dri// ro dang reg byar shes par bya'o// gzugs ni dkar dmar la sogs pa// gsal ba de ni sangs rgyas te// mi gsal bdud kyi gzugs su 'gyur// snyan dang mi snyan de bzhin te// gzhan la yang ni de bzhin no// rang bzhin med dris dman pa dang // spyod pa gtsor ston gang yin yang // rigs dang sbyar la brtag par bya// gzhan yang brtag pa'i sbyor ba ni// mang ba'i rigs la nyung ba ston// che ba'i rigs la chung ba ston// de las bzlog par shes par bya// dkar po'i rigs la dmar po ston// dmar po'i rigs la gzhan pa ston// zab pa'i rigs la mi zab ston// mi zab rigs la zab ston dang // spyod rigs lha ston bzlog pa dang // mtshan ma med pa'i rigs can la// mtshan bcas man ngag ston pa dang // mtshan bcas rigs la mtshan med ston// thabs kyi rigs la thabs mtha' dang // shes rab rigs la'ang de bzhin no// 'di dag phyi yi bdud du gsungs// nang gi bdud kyi sbyor ba ni// 'du ba bskyed dang bsam pa bsgyur// rlung mkhris bad kan 'dus pa rnams// med bzhin bskyed pa'ang bdud yin no// dam pa dag la sun dbyung dang // rtag tu bsam pa mi mos dang // tha mal pa la chags pa dang // khro dang 'khon du 'dzin pa dang // 'chab dang 'tshig pa la sogs pa// nyon mongs nye ba'i nyon mongs rnams// bsam gtan ngang las skyes 'gyur ba// 'di yang bdud kyi rtags yin no// rtag tu mig rtsa rgod pa dang // de bzhin 'phyar dang g.yeng ba dang // zhum pa dang ni g.yeng ba dang // de dag kun kyang bdud kyi rtags// bsam gtan 'phro mi gsal ba dang // nyams mi dga' zhing log la dad// 'di yang bdud kyis bslus pa'o// gzhan yang dam pa ston pa dang // bdud 'gyur rgyun la brtag par bya// zas dang skom la lnga rol pas// shas cher 'dod par gyur pa dang // kun rdzob spyod la dga' ba dang // khyad par phyag rgya rang gi rigs// de la nyon mongs skye ba dang // log pa'i bla ma bsten pa dang // sdig pa'i grogs po bsten pa dang // bsam gtan mi mos log chos mos// 'di yang bdud kyi rtags yin no// chags dang khong khro la sogs pa// skye zhing nus pa 'phro ba yin// dri dang ro dang reg byar sbyar// dbugs rgod skyigs bu rngam pa 'byung // de la sogs pa'i sbyor ba rnams// bsam mi khyab ste gzhan las shes// bdud kyi brtag pa mi shes na// yang dag 'bras med log 'bras bu// zhes pa 'di ni byang chub sems dpa' sems dpa' chen po'i ji srid du bdud kyi bslu ba brtag pa'i dam tshig go// thams cad bdud kyi rtags ma yin// yang dag rtags kyang bshad bya ste// yang dag don gyi bla ma la// sems bskyed dbang bskur la sogs rtsom// dam tshig rnams ni mi brjod cing // rang gi rigs kyi bu mo bsten// dge ba'i grogs rnams rten byed dang // me tog sngon po 'thub dang // glegs bam dag la spyod pa dang // chos kyi bgro ba byed pa dang // gzhan gyis mchod dang gzhan la mchod// stong gsum thams cad mthong ba dang // nyi zla'i steng na 'dug pa dang // 'khor lo klad la bskor ba dang // mchod rten rtse la 'dzeg pa dang // rak+sha'i phreng ba bgrang ba dang // gos sngon lus la gyon pa dang // gos sngon sku gzugs mthong ba dang // bde gshegs khang par phyin pa dang // mi gtsang me yis bsreg pa dang // khrag sogs lus las 'thon pa dang // sha mdog sngon por 'dug pa dang // bdud rtsi lnga la spyod pa dang // rtag tu gcer bur 'dug pa dang // rang lus ral gris gtubs pa la// bde ba skye bar gyur pa dang // gzhan gyis chos rnams ston pa dang // lus la mi sdug gzugs byung nas// me nang sreg par gyur pa dang // de la sogs pa'i sbyor ba rnams// rmi lam dag tu 'byung ba la// rang bzhin med pa la sogs kyis// brtan zhing mi g.yor gyur pa yin// zhes pa 'di ni byang chub sems dpa' sems dpa' chen po'i ji srid du yang dag pa'i rmi lam gyi mtshan ma brtag pa'i dam tshig go// gzhan yang sems nyams brtag pa ni// dbang blang mos dang bsrung la mos// sems can dman la tshad med 'byung // yang dag don la spro ba skyes// sems can bdag dang 'dra bar sems// nga rgyal la sogs nyon mongs chung // zab pa'i don la chog ma shes// dngos po'i rdzas la chags pa med// rtag tu sbyin pa gtong la dga'// rkang lag bcad kyang 'khrul pa med// ldang ba yang zhing zo mdog bde// rang gis lha dang mthun pa la// 'jig rten rin chen tshogs bkang dbul// som nyi med cing yid ches ldan// de la sogs pa'i sbyor ba rnams// zhib tu bla ma'i zhal las shes// zhes pa 'di ni byang chub sems dpa' sems dpa' chen po'i ji srid du sems kyi rtags brtag pa'i dam tshig go// dngos po'i rdzas kyi khyad par la// mngon sum rtags ni brtag bya ste// dang po bris sku lugs ma la// sangs rgyas skur snang rab yin te// dam pa'i sgra 'byung 'bring du bshad// 'od dang du ba la sogs pa// tha ma'i rtags su shes par bya// mchod pa'i rdzas la brten byas pa// byin brlabs 'bras bu rab yin te// sgra dang 'od ni gong ma bzhin// sbyin sreg sbyor la brten pa la// me dbus sangs rgyas rab yin te// de las sgra 'byung 'bring du bshad// me ni bdag gi dbang 'gyur zhing // las dang mthun pa tha ma'o// gtor ma'i sbyor la brten pa yang // 'od dang sgra dang khol ba dang // gang dmigs la byin de dbang 'gyur// rab 'bring tha ma go rims bzhin// dung dang dril bu la sogs la// ma dkrol sgra rnams 'byung ba dang // 'od dang g.yo ba de bzhin no// yang na rnal 'byor slob ma la// brten pa'i rtags ni bshad bya ste// dbab pa'i cho ga'i dus dag tu// slob mas thams cad shes pa dang // smra ba dang ni 'gul ba dang // rab 'bring tha ma go rims sbyor// gzhan yang 'od gzhan brtag bya ste// dkar dmar la sogs gang gi 'od// gsal ba sgyu mar bsgom pa dang // mi gsal gshegs pa byas la sogs// brtan dang bogs dbyung bsam gsal ba// 'di yang rab kyi rtags yin no// sku gsung thugs kyi mtshan ma rnams// gong gi stobs kyis gong 'gyur dang // gang zhig sgra ni stong las byung // rang dang 'phrod pa'i man ngag ston// sdig spong dge la 'jug pa yi// brtan pa dam pa ston 'gyur na// de yang yang dag rtags yin no// gzhan yang rtags kyi sbyor ba ni// mdzes pa'i lta mos bde ster dang // nam mkha'i lha mos dbang bskur dang // byang chub sems kyi chu 'bebs dang // mchod pa'i tshogs rnams ster ba la// gang tshe sems snang sgyu ma dang // rang bzhin med par bsgom pa yis// gsal brtan bogs dbyung rab tu gyur// 'di yang yang dag rtags yin no// gzhan yang brtag pa'i sbyor ba ni// 'ja' tshon dang ni sprin sngon dang // nyi zlas stong khams gang ba dang // sprul nag la sogs lus la gnas// der ni khang pa chen po dang // tsan+dan tshal dang nor bu'i tshal// mchod rten sku gzugs sngon po dang // puSh+pa sngon po rdo rje can// rtag tu thod rlon mdun byung ba// 'di yang yang dag rtags yin no// dbu rgyan rdo rje dril bu dag // rtag tu mdun na byung ba 'am// bdag gi lag tu 'byung 'gyur ba// 'di yang dam pa'i rtags yin no// khrag dang mchi ma dngos byung dang // yi dags dbang du sdud nus dang // yi dags zil gyis mnan pa'i tshe// gnad gyur smra ba byed pa dang // skad ngan dang ni tse sgra 'don// 'o dod khus 'debs byed pa yang // yang dag pa yi rtags yin no// gzhan yang bsam gtan byed dus su// dam chos sngon du brda ma brtags// phyis ni rjes su dran pa dang // ma thos de la ston pa dang // gar dang phyag rgya la sogs pa// rdo rje dril bu'i sbyor ba rnams// ma grags mngon du shes gyur pa// 'di dag kun kyang rgyal ba yis// rab dang dam pa'i rtags su gsungs// yang dag rtags rnams thob bya dang // log pa'i rtags ni spang bya'i phyir// rtags rnams bzlog pa'i cho ga yi// dam pa bdag gis bshad par bya// dang por byang chub sems bskyed de// gang du rtags kyi sbyor 'byung la// dga' ba dang ni mi dga'i sems// gnyis dang bral ba'i bsam pa bzlog // sems kyi 'khrul par lta ba dang // sgyu ma rang bzhin med pa yi// lta ba bzlog pa'i cho ga'o// gong du dri chen sha chen dang // byang chub sems la spyod byed pa// spyod pas bzlog pa'i cho ga'o// gang gis dam tshig rtag tu bsrung // de la shugs kyis sbyor ba med// dam tshig gis ni bzlog pa'o// yi dam lha la lus 'bul zhing // dam tshig nyams pa bshags pa dang // phyis ni sdom pa 'dzin byed pa// bshags pas dbang du sdud pa'o// de la drag po'i sbyor sngags dang // mi 'da' gsang ba'i sngags zlos pa// sngags kyis bzlog pa'i cho ga'o// bdag las byung ba'i khro tshogs kyis// lus la mtshon cha'i char 'bebs dang // bdag 'od dbyings las byung ba yis// thogs 'bebs sbyor ba rtsom pa dang // me dang chu yi 'khor lo yis// sbyor ba'i cho ga 'di byed pa// bsam gtan stobs kyis bzlog pa'o// yungs kar dang ni yungs nag dang // ske tshe shang tshe gu gul dang // dug 'bru la sogs sbyor ba yis// zlog par byed pa 'di dag ni// rdzas kyis bzlog pa'i cho ga'o// yang na bdag nyid khro bo yi// mdun gyi snying du sems dpa' bskyed// las bcol rdo rje me 'bar ba// 'dir yang bsam gtan sbyor ba'o// gang zhig de yi mgrin pa ru// yi ge AH ni bsam bya ste// spyi bo 'khor lo bskor ba yis// smros shig byas pas smra bar 'gyur// 'di yang bsam gtan sbyor ba'o// thod pa gsum gyi phyag rgya dang // dam tshig rdo rje sdigs mdzub dang // rgya gram 'khor lo'i sbyor ba yang // phyag rgya'i sbyor bas gsungs pa yis// bkra shis 'khor lo'i sbyor ba yis// chags par 'gyur na rul myags dang // dum bu lang ling rnam par bsam// khro bor gyur na byams la sogs// gti mug la ni chos rnams byed// de bzhin mi dge'i gnyen po bsam// gzhan yang log pa'i don ston na// bdag dang chos dang chos can rnams// rang bzhin med pa sgyu mar bsam// des ni zhi dang gsal ba yin// gal te brda dang phyag rgya las// sogs pa'i sbyor ba ston gyur na// snying nang sems dpa' bcug nas ni// mi yi sbyor bas gsal 'gyur na// de la lan dang bcas par bya// thabs kyis ston pa shes rab ste// shes rab ston pa thabs dang sbyar// gleng bslang ba la lan sbyin te// des ni zhing dang gsal bar yin// gsang ba'i rol pa'ang de bzhin no// de bas mkhas pas dus kun du// sbyor ba 'di ni bsam par bya// bdud rnams sbyor ba kha cig la// shes rab ma yin spyod pas rdzogs// 'di yis 'grub par 'gyur ba yin// sbyor ba 'di la bzlog pa yang // gnyis 'dus dang ni bcu 'dus dang // thams cad 'dus pas 'grub pa'ang yod// ces pa 'di ni byang chub sems dpa' sems dpa' chen po'i ji srid du bdud bzlog pa'i dam tshig chen po'o// gang zhig bdag dang gzhan rnams la// gdug pa brtson pa tshar bcad phyir// sbyor ba 'di ni bsam par bya// sa gzhi yid 'ong mdzes pa ru// sngon 'gro'i bya ba rdzogs pa dang // gang ltar 'dod pa'i sku bskyed de// zhi ba la sogs so so yi// bzlas dang bsdu ba rdzogs gyur nas// tshogs dang gtor mas bzlog par bya// de yis dul bar ma gyur na// rkang par ral gri g.yas pa la// g.yon pa lcags kyu'i sbyor ba yis// mi g.yo g.yas g.yon stang stabs bya// bsam gtan de dang 'brel pa ste// ral gri'i gsang sngags bzlas pas 'grub// gdab pa yang ni de bzhin no// yang na gzir ba'i cho ga ni// nad pa'am ni gzugs dag la// dmigs pa legs par dbab bya ste// rkang pa g.yas la ri rab ste// rgya gram 'bar bas mtshan pa'o// rgyal chen phyogs skyong gong ma ste// khro bo bzhi ni 'og ma'o// pus mor chu srin rgyal mtshan te// gnas lngar khro bo lnga po bskyed// g.yon par lcags kyu'am rdo rje'o// dgug pa la sogs sbyor byas nas// snying gar mnan par gyur pa yis// 'byung po khrag tu 'thon gyur te// mi bzod smre sngags 'don pa dang // lha chen po yang 'dar bar 'gyur// yang na snying nang me dpung bskyed// 'bar ba dang ni bsreg par 'gyur// phyogs skyong gang dang gang 'dul yang // gong ma'am ni khro bcus 'grub// khyad par klu yi sbyor ba yang // gzir ba mkha' lding lnga po ste// yang na snying pad 'bar ba brtsam// lnga la lnga ni legs gnas te// lnga po yi ni sbyor bas 'dzin// pus mo dpung pa rnam bzhi la// thogs med 'khor lo bzhi bsams te// rdo rjes bsreg cing lcags kyus 'dzin// sbyor ba 'di ni dam pa'o// gzhan yang sbyor ba dam pa ni// gang zhig bde gshegs skur gnas te// g.yas par rtse lnga thogs med lnga// g.yon par rtsa las byung ba'i steng // su las rin chen rdo stengs su// khom sha las byung rnam lnga bsam// 'od zer gyis ni legs bkug ste// nus dang ldan par byas nas ni// bdag 'od bu ga dgu sogs zhugs// lte ba'i 'khor lo bskul byas te// g.yas kyi rdo rjes spar byas nas// g.yon pas len par byed pa yin// g.yon sbyor shin tu rmad du byung // yang na nang du bsreg par bya// des ni 'grub par 'gyur ba yin// zangs sogs dmar po'i snod du bkod// de ni bdud rtsis gso bar bya// phyi nas rang gi gnas su bskyal// 'khor lo'i rtsibs brgyad 'bar ba ni// gnas brgyad du ni bsams byas te// bsregs pas rlung gis gtor gyur nas// bkrus pa byang chub thig le byas// dpal ldan skur gyur byin brlab cing // dbang thob sku yi gsang sngags bzlas// 'di yis gdug pa sel ba yin// khyad par can gyis bdag dang gzhan// myur du phan gnod las rnams byed// de bas 'di ni thabs kyi mchog // sbyor ba gzhan las rnyed ma yin// zhes pa 'di ni byang chub sems dpa' sems dpa' chen po'i ji srid du bgegs bzlog pa'i dam tshig chen po'o// gang zhig gdug pa 'dul 'dod pas// gsad pa'i cho ga dam pa ni// dur khrod la sogs 'jigs gnas su// drag po'i dkyil 'khor dug gis bris// rkang rjes gos la sogs pa la// gdug pa'i gzugs brnyan byas nas ni// de nyid snying gar ming rus gzhug // tsha ba bskyed pa'i sbyor ba bya// de nas tshon skud sna lngas bcing // rabs chad thod pa rlon pa ru// de ni gzhug par bya ba yin// de 'od las ni nr-ir gyur te// de las gang yin gzugs su gyur// bdag las sprul pa'i khro bo'i tshogs// dpag tu med pa'i 'jig rten bkang // rdo rje dgug pa'i sngags bzlas pas// lcags kyu la sogs bzhi po 'phros// gang yin de ru dgug byas te// las kyi rgya'am ri rab kyis// de yi steng nas mnan par bya// byin gyis brlab pa'i lha rnams kun// las kyi khro bos dbye ba dang // me 'bar lcags kyu phur pas 'debs// srog rtsa'i bdag po bram ze'i gzugs// gdug pa'i khro bo'i sbyar mas bdug // khros pa'i stobs kyis khrag 'byin cing // ro la za bar byed pa yin// bdag dang ye shes khro bo las// sprul pa thogs lnga sngags las byung // des lus gcod par byed pa dang // phye mar yang ni 'gyur ba yin// de dag kun gyi sbyor ba yis// 'grub par ma gyur pa rnams la// phye ma gsum gyis gsad pa yin// lcags phye zangs phye rdo lcags la// thog chen sbyor ba'i las byas na// dkyil 'khor kun gyi sbyor ba yis// gsad par gyur pa gdon mi za// de yis gsad par ma gyur na// phur pa kho nas gsad par bya// lcags dang rigs mthun gyur pa la// khro bo de dang mthun byas nas// dkyil 'khor kun gyi sbyor bas 'grub// gang zhig ral gri'i sbyor ba dang // rdo rje tho ba'i sbyor ba yang // myur du 'grub par 'gyur ba yin// yang na gsad pa'i dam pa yin// yungs kar dang ni yungs nag dang // de bzhin gdug pa'i 'bru rnams kun// khro chung sbyor bas 'grub pa yin// dug dang myos pa'i chur sbyar te// gdug pa sbrul nag sbyor ba yis// bkug cing kha ru blugs gyur nas// lus nang sbrul nag sbyor byas na// 'grub par 'gyur ba gdon mi za// yang na ma mo'i sbyor ba yis// bud med thod pa lcang lo'i nang // rims khrag dug dang bcas blugs na// snying nag ma mo'i sbyor ba yis// khar blugs gyur na myos nas 'chi// thod par klad pa'i 'khor lo bskor// yang na mdze can thod pa ru// de la dgug pa sngon 'gro bas// mdze can khrag gi sbyor ba yis// lus nang gang nas lcags sbrang ngam// lcags sdig srin bu la sogs pa// ba spu'i bu gar sbyor byas na// de ni mdze yis 'chi bar 'gyur// dug dang myos pa'i rims khrag la// lug dang glang gi khrag dag gis// smyo byed sbyor ba rab byas nas// gang du sha ba'i 'khor lor ldan// des ni lkugs par 'gyur ba yin// lce la ri rab sbyor ba bya// yang na mnan pa'i sbyor ba ni// byang du bltas pa'i chu mig tu// thod pa dum bu drug yod par// gang yin ming rus bcug byas te// dgug pa la sogs byas na ni// zhag bdun gyis ni 'chi bar 'gyur// yang na bsam gtan kho na yis// gsang ba'i thabs ni bshad bya ste// dgug pa sngon du 'gro ba yis// mdun du za byed kha gdangs la// phur bu spyi bor btab byas nas// rkang par khrag byung za byed 'jig // de ltar byas na skya lam 'gyur// gsad pa'i cho ga dam pa yin// yang na spyi'u gtsug gyur pa la// mdun du spyi bsdus rdo rje ni// kha dog nag po 'bar ba la// me yi phreng bas bskor gyur te// sum skor 'od kyi sbyor ba yis// rdo rje spyi bor zhugs gyur nas// 'od zer snying nas sreg par byed// thig le dag kyang 'joms pa yin// yang na 'od zer nag pos yang // lte ba'i 'khor lo bskul byas te// me 'bar stobs kyis bsreg pa dang // spyi bo'i khu ba bkug nas ni// rkang pa'i me nang sreg pa'am// yang na za byed kha ru sreg // yang na rdo rje'i yi ge gsal// spyi nas bshang bar rdo rjes brdeg // bshang ba'i yi ge bshig pa yin// yang na snying nang raM las mes// me nang me yis sreg pa dang // thal bar byed pa rdo rje yin// 'dis ni ma rungs 'joms par byed// yang na 'khor lo nag po'i steng // gang yin dngos su gsal byas nas// snying gi nang du sbrul nag po// bsam gyis mi khyab phu las byung // stong gsum sbrul nag bkug nas bstim// sbrul las lcags sbrang gze ma yis// ba spu'i bu ga nas phyung zhing // me yis bsreg par 'gyur ba yin// 'di ni thabs kyi dam pa'o// gzhan yang gsad pa'i bsam pa ni// lte ba'i yi ge bsams nas kyang // raM las byung ba'i 'og nas 'bar// rdo rje phur bus steng nas rdeg // 'od zer lcags gze'i tshul can gyis// yi ge dkrug cing sreg pa dang // gshegs pa'i sbyor ba byas pas 'grub// de phyir zab par bstan pa yin// yang ni snying gar nr-i bsam mam// ming yig dang por gnas pa las// 'od zer lnga yi sbyor ba yis// yi ge ma rungs byed pa yin// spyi bo nas ni rkang pa'i bar// mkhas pas 'od zer nag pos dgang // 'od zer 'tshub mas dgra nyid kyang // steng du g.yo zhing yi ge bsregs// nag po'i rdzas kyi sbyor ba byas// raM las byung ba'i gru gsum du// sbrul nag tshogs kyis bkang ba la// nang du gdul bya bkug gyur nas// lcags gze nyi ma'i sbyor ba bya// drag po chen po bdud chen dang // dbang phyug lha chen la sogs pa// sbyor ba 'di ni byas tsam gyis// rdo rje bzhin du 'grub par 'gyur// yang na dbang phyug mthun chen gyis// rigs pa 'di yi sbyor ba la// zla ba zer la de dag gis// dmigs pa chu yi nang du 'bab// sbyor ba mchog la gnas byas nas// dug dang me yi sbyor ba yis// rtag tu 'chi bar 'gyur ba yin// zhes pa 'di ni byang chub sems dpa' sems dpa' chen po'i ji srid du gsang ba'i dam tshig chen po'o// gzhan yang dngos grub sbyor ba rnams// gang du mthar phyin byed pa yi// rdo rje'i sbyor la brten par bya// las bzhi'i rgyu las byung ba las// shin tu mdzes pa'i rdo rje byas// gang ltar 'dod pa'i dbyibs su bsgyur// 'od zhu hUM las byung ba yi// rdo rje 'bar ba 'od dang ldan// de las rdo rje thugs mchog sku// gnyis med thim nas byin brlabs dang // dbang bskur mchod dang bstod pa dang // las bcol sngags bzlas 'od du zhu// de las rdo rje kha dog lnga// gang gis las dang mthun par bskyed// badzra satwa zhes pa'am// rang gi rtsa ba'i sngags bzlas pas// ye shes rtags rnams bkug bya ste// 'od 'gyur sbyar ba brtsam par bya// gang zhig 'di yi sbyor ba yis// las rnams ma lus 'grub par 'gyur// dril bu phreng ba la sogs pa'ang // lhag par gnas pa las byung las// 'di yis dngos grub thams cad kun// 'grub par 'gyur gyi gzhan du min// zhes pa 'di ni byang chub sems dpa' sems dpa' chen po'i ji srid du rdzas bsgrub pa'i dam tshig chen po'o// ji srid khrus kyi sbyor ba ni// gang gi bum pa sbyangs byas nas// pad+ma bzhi nang gos sngon bskyed// bsgrub pa'i cho ga rdzogs gyur nas// dag pa'i sngags kyi sbyor ba yis// ye shes chu bo byin brlabs te// gang la bkrus pa tsam gyis ni// dngos grub thams cad 'byung ba yin// gang zhig dam pa'i don la gnas// lha mo rgyun 'bab chu bo yis// gang du bkrus pa tsam gyis ni// 'dod pa thams cad sgrub par byed// ces bya ba 'di ni byang chub sems dpa' sems dpa' chen po'i ji srid du rdo rje khrus kyi dam tshig go// bsam gtan dag la mi gnas shing // rtag tu drag po'i sngags rtsom pa// de yis nor bu bzhin sgrub phyir// sngags kyi nges pa bshad par bya// oM na mo badzra pA Ni ma hA yak+Sha se nA pa ta ye badzra kro d+ha nI lAM ba ra d+ha ra hUM hUM phaT/ oM na mo sarba d+harma ku ru ban+d+ha ye hUM phaT/ oM na mo badzra kro d+hI shwa ri mu hUM hUM phaT/ oM shAn+tiM ku ru swA hA/ puSh+TiM ku ru swA hA/ ba shaM ku ru na ma hrIHhUM mA ra ya mA ra ya sha trUM phaT/ oM staM b+ha ya staM b+ha ya hUM ba liM ba liM/ gr-ih+Na gr-ih+Na/ khA ti khA hi a kA ro mu khaM sarba d+harmA NAM A d+ya nut+pan+na ba na ye hUM phaT/ oM rat+tI sha ye d+ha ba ra tsa mu khaM ku ru hUM phaT/ oM sarba de ba mA ra ya tshin+da tshin+da hUM phaT/ bin+da bin+da hUM phaT/ gr-ih+Na gr-ih+Na hUM phaT/ ha na ha na hUM phaT/ ta thA ya ta thA ya hUM phaT/ dzA la dzA la hUM phaT/ su ru su ru hUM phaT/ mu ru mu ru hUM phaT/ nA sha ya nA sha ya hUM phaT/ gr-ih+NA pa ya gr-ih+NA pa ya hUM phaT/ ha sa ya na ha sa ya na hUM phaT/ ki li ki li mA ra ya hUM phaT/ s+pho Ta ya s+pho Ta ya hUM phaT/ nA ga rA dza nA ga rak+Sha/ yak+Sha ku ru sarba ra sha rak+Sha rak+Sha/ bi d+h+wan+sa ya he b+ha ga bAn ku ru ku ru/ ba shaM ku ru hUM phaT/ oM a pasma ra bi na shi ka ra hUM hUM swA hA/ pre ti ba ne sho ka hUM phaT/ oM shud+d+he shud+d+he bi shod+ha bi shod+ha ni/ sarba pA paM bi shod+ha ni hUM phaT/ oM dz+wa la dz+wa la sarba pA paM da ha ni badzra dz+wa la hUM phaT/ oM gu la pA ya gu la pA ya/ sarba pA paM d+harmA shud+d+he shud+d+he hUM/ oM gr-ih+Na sarba sha trUM mA ra ya mA ra ya nA sha ya sarba da ha badzra hUM phaT/ pa ra bit+t+wa na/ rak+Sha bit+t+wa na/ yak+Sha bit+t+wa na karma g+ho ru bit+t+wen mA ra ya hUM phaT/ ces pa 'di ni byang chub sems dpa' sems dpa' chen po'i ji srid du rdo rje sngags bsgrub pa'i dam tshig chen po'o// de nas gzhan yang bshad bya ba// gang zhig mchog gi don bsgrub pa// de yis nor bu bzhin sgrub phyir// de nyid rgyan ni bshad par bya// gang zhig nor bu 'phel byed pa// de yis rtag tu don 'di bsam// snying gar bcu drug brgyad dam bzhi// dbu nas thabs dang shes rab 'bar// dkar zhing zlum pa'i thig le bsam// 'byung bzhi dang po yi ge brgyad// g.yas dang g.yon du bsgom par bya// de las byung ba lnga'am bcus// thig le dag la brten nas ni// dbang po'i rgyu ba dgag par bya// 'byung ba dang ni 'jug pa dang // gnas pa gnyis kyi bdag nyid can// gang dag 'di la rtag gnas nas// rnal 'byor bde ba myong bar byed// yang na snying ga nas byung ba// lnga'am khrag dang chu dang byang chub sems// mdung dang ral gri'i sbyor ba can// mgrin pa'i pad+ma kha bye bsam// phyogs su gzhol ba slob pa ni// kha bye thig le 'gro 'od bdag // 'byung dang 'jug pa 'dir bslabs nas// rnal 'byor bde ba myong bar byed// re re 'am ni lnga yi bar// slob ma rnal 'byor bde ba'i lam// snang mtha' yas kyi gnas dag na// bzhi bcu'am ni sum cu gnyis// bcu drug brgyad kyi rnam pa la// 'byung bzhi A li bcu drug ni// g.yas dang g.yon du 'khor bar byed// gang zhig dbus nas dpa' bo ste// dbang po'i rgyu ba 'gog pa dang // bde chen kha bye de bzhin du// 'byung 'jug 'di la gnas pa ni// rtag tu bde ba chen po bsgrub// gang zhig spyi bo'i khang pa ru// bdun cu gnyis sam drug cu bzhi// sum cu rtsa gnyis brgyad dang bzhi// A li gnyis dang kA li gcig // 'byung ba bzhi dang yang dag ldan// steng dang 'og tu rgyu ba'i tshul// dbang po 'gengs par byed pa'am// yang na tshangs dang smin mtshams bar// rtsa lnga kha 'byed sbyor bar byed// lte ba dpa' bo gsang ba'i bdag // brgyad dang nyi shu'i sbyor ba'am// phyed bcas A li kA li 'bar// gang zhig dpa' bo rlung stobs kyis// rtsa lnga snying gar slob pa dang // dbang po 'gegs par byed pa yin/ kha cig slob pa'i dus dag tu// nyi ma rdo rje sbyor ba ste// la la yi ge thig ler 'dod// bzhi ni so sor slob pa ste// gcig ni mdud par slob pa'o// gang zhig 'di la rtag gnas nas// bde ba chen po sgrub par byed// gzhan gyi sbyor bas ma gsungs so// yang na dbang po 'gegs pa dang // rtsa lnga'i sbyor ba ma gsungs te// gang zhig 'di yi sbyor la gnas// dbab dang bzlog pas 'grub pa yin// ji srid 'khor lo gong ma la// de yi sbyor ba ma gsungs te// gang zhig rdo rje'i sbyor ba yi// bzhi po 'di ni brtsam par bya// sum cu gnyis sam bcu drug dang // brgyad dang bzhi yi rnam pa la// bzhi po kho na'i sbyor ba yis// dbab dang bzlog par bya ba'am// brgyad dang gnyis la brten pa dag // dbab pa gong 'og gzhan du sbyor// dbab pas dga' ba bskyed pa dang // bzlog pas dga' ba bskyed pa dang // bar du skye dbar gyur pa dang // gang zhig rgyun la skye ba dang // 'di dag rigs kyi dbang du gsungs// gang zhig rigs gzhan sbyor ba la// rigs gzhan pho nya'i sbyor ba bya// gang tshe rang gi rigs mthun pa// byin gyis brlabs nas gnyis med sbyor// rtag tu dam pa bde ba 'bab// 'di yi sbyor bas dga' ba rnams// rim skye phyag rgya'i dngos grub 'grub// gang zhig 'di yi sbyor ba yang // las las bskyed pa'i bu mo dang // ye shes bu mo sprul pa dang // g.yon gyi yum dang snying ga las// byung ba'i bu mo sbyor byed pa// 'di la brten nas rnal 'byor pa'i// ye shes skyed par byed pa yin// tha ma'i las kyi dus dag tu// rked pa thig gus bcing ba dang // dbugs kyi lcags kyus bzlog pa yang // 'di yis 'byung gi gzhan du min// gang zhig sbyor ba gzhan dag kyang // nyi ma me ni lte bar 'bar// spyi bo'i byang chub sems bkug nas// dga' ba bde ba 'grub pa dang // rtag tu gzhan nas 'bar ba yis// rtse mo las ni 'bar ba dang // gang 'dir byang chub sems dag gi / bzlog pa rlung sngon bskyed pa dang // 'bar ba rang gi gnas dag tu// gang zhig 'di yis byed pa dag // rnal 'byor bas ni spyad par bya// yang na 'byed 'dzums sbyor ba yis// las kyi rlung bskul sangs rgyas rnams// 'og min gnas nas rab bkug ste// zhing khams brgyad la sogs pa bkug // rnal 'byor ye shes dngos grub 'gyur// rnal 'byor ma ni thams cad kyi// thod pa byang chub sems bkang la// gang gis dmigs pa de dag gis// rtag tu bde ba chen po 'grub// thabs ni kun rnams ma lus pas// ri lu'i phreng ba mgul na thogs// sbrul gyi zhags pa'i sbyor ba yis// kun du 'khyud pas dngos grub 'byung // gang du rnal 'byor ma rnams la// rtag tu bde ba ster byed pa// sna tshogs dpal ldan rdo rje can// 'di la dmigs pas rnal 'byor ba'i// 'dod pa rdo rje bzhin du 'grub// gang zhig gtso bo'i sbyor ba la// dmigs nas gsal bar 'gyur ba'i tshe// zhing khams gang dang gang rung bar// sprul pa'i byin rlabs phyogs bcur 'gyed// gang tshe de yi sbyor ba yis// zhing khams yongs su gyur nas ni// thams cad bde ba chen por 'grub// yang na rnal 'byor bde chen por// gsal nas khyab pas spu ldang zhing // snang ba gsum ni 'byung bar 'gyur// rnal 'byor pa ni thams cad kyis// bde ba chen po skyed par byed// yang na 'khor lo'i sbyor spangs pas// gnas ni bzhi'am brgyad dag dang // bcu drug gnas su thig le bsgom// thams cad 'pho dang 'jug pa la// rnal 'byor bde ba skyed par byed// gang zhig 'di la rtag gnas na// zla ba drug gam bcu gnyis sam// de las gyur pa'i sbyor ba yis// rnal 'byor dngos grub 'grub par byed// sangs rgyas byang chub sems dpa' dang // rnal 'byor pho dang rnal 'byor mo// pho nya 'khor tshogs thams cad kyis// rtag tu bde ba ster bar byed// bdud dang gnod sbyin la sogs pa// gang gis gnod pa'i tshogs rnams kun// ma lus kun du zhi bar 'gyur// gang zhig don 'di log rtog can// dbyar gyi tsan+dan lta bu la// gang zhig ster bar 'gyur ba ste// rtag tu brlag par 'gyur ba yin// gsang ba'i don rnams thams cad kun// dri mchog ga bur bzhin du btsa'// gang zhig 'di las log pa la// 'bras bu med cing ngan song ltung // mkha' 'gro byad ma srin po dang // ro langs la sogs kun gyis gsod// seng ge'i 'o ma snod nang du// blugs pa ji bzhin dngos grub med// tsan+dan sbrul gyi snying po bzhin// mkhas pas bstan pa mi ster bar// glegs bam mthong nas khengs 'gyur ba// da la gsang ba bstan mi bya// gang zhig snod ldan ngang tshul can// lus dang longs spyod gtong ba dang // som nyi med cing gsang la dang // sgang bu dma' zhing sems can gsod// rtag tu mkhas pas de la sbyin// bdag 'dra rmongs pas sgrub pa'i thabs 'di brtsams par mi rigs na// sems can don du 'gyur la phan phyir bdag gis brtsams// 'di la nyes par gyur pa ci mchis pa// mkhas dang dam pa rnams la bzod par gsol// bdag gis sgrub pa'i thabs ni brtsams pa'i dge ba yis// gang gis legs gsungs rgyal ba'i bstan pa kun rgyas te// rtag tu bde ba mchog bsgrub dam pa de yi zhal mthong nas// 'gro rnams dngos grub kun thob rtag tu sdug bsngal bral bar shog// 