@##// rgya gar skad du/ shrI tsakra saM bar She ka pra kri ya u pa de sha nA ma/ bod skad du/ dpal 'khor lo sdom pa'i dbang gi bya ba mdor bsdus pa zhes bya ba/ dpal rdo rje sems dpa' la phyag 'tshal lo// 'khor lo rim gsum rnal 'byor nyid// gang gi sems can khams gsum gnas// rdo rje can gyi gnas thob pa'i// dbang bskur cho ga'i rim pa bshad// dbang bskur dkyil 'khor sngon 'gro bar// rdo rje 'chang gis bshad pa ste// 'on kyang dkyil 'khor de rang bzhin// ci yin de ni 'di ltar bshad// ri mo gnas pa'i las dang ni// thig las tshon dgye'i rim pas bstan// 'gro ba 'di nyid rang bzhin gyis// grub pa'i dkyil 'khor gnyis med pa'o// bcos ma nyid kyi ngo bo gang // de ni gdul bya'i dbang las 'dod// mkhas pa'i bsgrub bya de min te// yang dag don mthong grol phyir ro// 'khor lo gsum gyi dkyil 'khor grub// dkyil 'khor lha rnams grub pa'o// de yi dbang bskur la sogs rim// ci nas ma grub yang grub byed// de yi rang bzhin mi shes rnams// snod du bya bar bzhed pa ste// dbang bskur sogs rim kun rdzob tu// mngon sum du ni sgrub pa po// slob dpon la sogs dbye ba yis// dbang bskur rnam pa bzhir bshad de// chu yi dbang sogs dbye ba yis// bzhi po des ni bcu bzhi'o// dang por re zhig 'khor lo gsum// bdag nyid rdo rje slob dpon rang // de nas slob ma bdag 'drar bsam// de nas thams cad bsgrub par bya// 'di ni bu khyod bdud rtsi ste// ma bsrungs sreg par byed pas dug // bsrungs na dngos grub 'gyur ba ste// bdud rtsi lnga yi chus grub pa'o// oM pany+tsa a mr-i ta u da ka Tha hUM/ thod par gnas pa de la sbyin// khyod kyis smad par mi bya zhing // dam tshig dang 'gal mi bya ste// dmyal la sogs par 'gro 'gyur ro// de nas dbab par bya ba ste// de la 'di yi rim pa ni// bshang gci sogs pas yang dag sbags// zla mtshan ldan pa mdoms dkris ras// byi la'i brun gyis spags pa yi// gu gul dang ni bsres te brtags// yi dwags me ni rab blangs la// de ni pad+ma'i snod gzhag byas// der ni de dag thams cad de// rkang pa g.yon brkyang la gnas pas// 'khor lo gsum bdag khro bo 'bebs// 'khor lo gsum bdag de mdun du// rdo rje ldan pas bsreg de nas// bdugs te 'bab par the tshom med// tiSh+Tha ma hA kro d+ha A be sha ya hUM/ shrI he ru kA yi bid ma bid ma he bid+yA rA dza ya/ d+hi ma he swA hA zhes bya ba'i sngags 'dis dpa' bo bskul bar bya'o// de nas dkyil 'khor nye bar bstan par bya ste// rang bzhin gyis ni dag pa'i bdag // lus kyi rang bzhin dri ma med// dpa' bo dpa' mo dbang po'i gnas// dkyil 'khor la ni bu khyod ltos// de nas gnas dang nye gnas sogs// bdag nyid dkyil 'khor lus dkyil 'khor// la gnas byang chub phyogs kyi chos// sum cu rtsa bdun rang bzhin te// rtsa ni sum cu rtsa bdun po// lha yi 'khor lo dkyil 'khor pa'o// dpal ni he ru ka yi ni// yan lag nying lag nyer bstan bya// de nas bdag nyid kun btud de// bla ma mgon la gsol ba gdab// chos bden bdag nyid bsam mi khyab// bdag la dbang ni bskur bar mdzod// slob mas gsol ba btab ma thag // rnam rgyal sogs pa'i bum pa blang // pad+ma'i snod la gnas pa'i chu// hUM yig rdo rje las byung ba// mi bskyod pa ni rdo rje yi// slob dpon gyis rab bsgom par bya// ye shes sems dpa'i rang bzhin gyi// sa bon 'od zer gyis bskul brtson// ye shes de nyid gzhug par bya// de bzhin rab mchog chu blang bya// de nyid mi bskyod gzugs kyis ni// rnam shes phung po'i ngo bo ste// brtse chen ston pa dpa' bo yi// dbang bskur 'di ni spyi bor sbyin// oM tsakra bI ra twaM a b+hi Shiny+tsa ya mi zhes bya ba ste chu'i'o// bris pa la sogs dbu rgyan yang // 'di ltar rin chen 'dzin sa bon// aM las rdo rje nyi ma zhes// bshad par bsgrub cing yang dag mchod// de ni snga ma bzhin du'o// de nyid dbu rgyan rnam pa ste// 'di ni tshor ba'i bdag nyid do// bsams shing bsgrubs te rdo rje can// rdo rje mkha' 'gro spyi bor te// oM sarba bud+d+ha DA ki nI ye badzra war+N+Na nI ye huM hUM phaT swA hA zhes bya ba'i sngags dang / de bzhin du sngags gzhan yang brjod do// dbu rgyan no// dzriM pad rdo rje las byung ba// 'du shes de bzhin gshegs pa ni// snang ba mtha' yas rdo rjer bsgrub// yang dag gzung bas sbyin par bya// lag pa g.yas dang snying gar ro// a d+hi pa ti twaM a b+hi Shiny+tsa Tha twaM bI ra shrI he ru ka d+hi bi/ e da rud sarba bud+d+ha twAM gr-ih+Na badzra su bi d+ha ye rdo rje'o// khaM yig ral gri yang dag byung // don yod grub pa'i gzugs can te// 'du byed ngo bo dril bu ni// lag pa g.yon par sbyin par bya// 'di ni rnal 'byor ma kun gyi// dril bu'i sgra kun rjes 'gror bshad// khyod nyid kyis ni rtag tu bcang // byang chub mchog tu rgyal bas bzhed// dpa' bo'i lag tu rdo rje dril// gzung ngo 'khor lo gsum gyi bdag // rang bzhin gyis mdzes dga' ba ni// phyag rgya chen por byin gyis brlab// bdag po'o// slob ma'i spyi bor lag pa sbyin// b+h+rUM las rnam snang mdzad kyi gzugs// rdo rje can gzugs phung ngo bo// ming gi dbang ni bskur bar bya// oM shrI tsakra a d+hi pa ti shrI he ru ka bI ra twaM a b+hi Shiny+tsa ya mi// khyod ni rdo rje che ge mo zhes bya'o// ming ngo // dbang bskur lnga thob rgyud las ni// sangs rgyas lnga po 'di rnams dag // ma rig pa dang bral ba las// ye shes lnga ni thob par byed// yi ge nyi shu gnyis sngags kyis// sngags kyi dbang bskur de nas sbyin// 'di de sangs rgyas thams cad kyi// dpal he ru ka'i phyag na bsnams// khyod kyis kyang ni rtag tu bcang // dpal he ru ka'i brtul zhugs brtan// oM sarba ta thA ga ta sid+d+hi badzra sa ma ya tiSh+Tha e Sha twaM d+ha rA ya mi oM ha ha ha hI/ rdo rje brtul zhugs so// kha T+wAM cang te'u lhung bzed dag // dpa' bos byin pa blangs nas ni// dpal he ru ka'i phyag rgya 'di// phyi dang nang du yang dag pa// rdor bcas lag pa g.yon pa yis// chos gos grwa nas bzung nas su// g.yas pas mi 'jigs sbyin byas la// slob ma dbugs dbyung sbyin par bya// 'di ltar nga yis lung bstan te// 'khor lo gsum gyi bdag nyid khyod// rang nyid sangs rgyas kun rang bzhin// he ru ka dpal zhes bya ba'i// de bzhin gshegs pa nyid yin no// shrI he ru ka DA ki nI na maHsarba ta thA ga ta sid+d+hiHsa ma ya twaM b+hur b+hu ba swaH khams gsum gyi ni rgyal srid che// dpal ldan yon tan 'byung ba'i gnas// bdud sogs kun las rnam rgyal zhing // grong khyer mchog tu zhugs pa yin// lung bstan pa'o// de nas yang gsol ba gdab par bya ste/ phyir mi ldog pa'i dbang bskur che// dpa' bo chen po bdag la stsol// 'gro ba mtshan ma med byed pa// de ni da 'dir mdzad du gsol// de nas 'khor lo gsum bdag po// ston pa ye shes sems dpa' yi// rang gi snying ga'i sa bon gyis// yang dag bskul bar rim gyis ni// bkug ste dpa' bo dpa' mo rnams// mchod dang bsnyen bkur bzang po yis// de bzhin ye shes chus gang ba'i// bum gnas de bzhin gshegs de dag // rdo rje 'chang dbang dbang bskur bar// dpa' bo rnam par bsam par bya// dbang bskur rdo rje chen po la// khams gsum pa yis phyag byas pa// sangs rgyas kun gyi gsang gsum gyi// dpa' bo dag ni rnal 'byor gnas// ji ltar 'dod pas mchod par bya// gnas las byung ba sbyin par bya// sngags kyang bzlas so// de nas mi bskyod pa dbu rgyan du byas te/ dpa' bo dang lha mo rnams de la lhag par gnas par bya'o// oM su pra tiSh+Tha badzre swA hA// zhes bzlas so// de nas me tog la sogs pa'i mchod pa rnam pa sna tshogs pa rnams kyis kun nas mchod do/ dpa' bo chen po dang rnal 'byor ma rnams kyis ji ltar 'dod par 'gyur ro// de nas rdo rje can gyi bka' nod par bya ste/ de nyid rig pa'i rnal 'byor pas// mi bya ba ni cung zad med// de nyid shes nas de nas ni// dpa' bos 'dod pa lnga spyod do// bdag nyid dpa' bo kun gyi dngos// bdag nyid lha mo kun gyi dngos// de phyir bdag gis thams cad bya// bdag nyid he ru ka mchod bya// rten cing 'brel par 'byung chos can// sems can sgyu ma'i rang bzhin no// khams gsum de ltar shes nas ni// sems can don ni mnyam med byos// bya ba byas pa'i slob ma yis// de nas gtso la yon phul te// skye bo dam pa 'dus pa la// bdag nyid kun gyis bstod phyag bya// phyir mi ldog pa'o// 'khor lo mdun du bya ba byas// 'khor lo'i spyan ni bla ma che// dpa' bo de nyid la phyag 'tshal// de nas gsang ston don gnyer bya// skyob med skyob pa skyabs med skyabs// dpal ni 'khor lo bde ba'i mchog // rgyu med par ni thugs rje che// mgon med bdag gi mgon mdzod cig // bdag nyid che khyod ji lta par// gtso bos bdag kyang de 'drar mdzod// 'khor ba'i 'dam gyi tshogs su ni// bying ba bdag la skyabs mdzod cig // de la 'dir phyag rgya'i rim pa ni sa bon lnga'i rigs kyi rang bzhin dag pa'i phyag rgya las chos dang chen po dang / dam tshig rnams thams cad ni bud med du 'dod pa'o// 'di ltar rdo rje slob dpon dpal snying rje chen po'i stobs kyis/ mtshan mo chen mo la gnas khang dben par gang yang rung ba'i mngon par gsang ba'i lha mo dam tshig dang ldan pa'i phyag rgya rnyed pa ni/ snyoms par zhugs pa las gang yang rung ba skye ba med pa'i rang bzhin te/ dpa' bo thams cad yang dag 'dus// lha mo thams cad mnyam par phrad// kun rdzob pa yi byang chub sems// gsang ba gang yin de dbang bskur// 'di de'i dpa' bo lha mo rnams// dam tshig rmad byung chen po ste// khams lnga ldan pa ro rtogs byed// bde ba de gang myang bar bya// pad+mar gnas te yang dag spyad// kye ma bde ba chen po zhes// ston pa la ni zhu zhing brjod// slob mas kyang ni rtog pa bcom// ji ltar rdo rje 'chang sogs kyis// sngon chad sras ni dbang bskur ba// de bzhin du ni byang chub sems// bzang pos bu khyod dbang bskur ro// gsang ba'o// de'i rjes la rang byin gyis brlab pa'i rig ma'am/ gzhan gyi gzhung ltar gzhan yang dang // zhes bya ba ste/ ston pas byin te/ de yis dam pa sgrub par byed do// lha mo 'di ni phyag rgya che// mtha' yas bde ba sbyin pa mo// rnam pa kun du phyag rgya long // bu yis bla med mchod pa gyis// shes rab po// de nas lha mo des/ dpa' bo bla na med pa la bka' gsol bar byed de/ dpa' bo byang chub sems bza' bar// khyod ni spro ba yin nam ci// rigs lnga las ni rab 'byung ba// rig ma mchod pa la gus sam// dri chen dri chu stobs dang khrag // sogs bza' da lta yid ches sam// rjes su mthun smra dam tshig bzang // ji ltar dga' ba smros shig bu// 'di ltar gsungs pa'i dam tshig sogs// lha mo bdag ni cis mi spro// bud med rtag gus cis mi bya// pad+ma mchod par cis mi bgyid// de nas lha mo de dga' ste// skra ni grol zhing gos dang bral// pad+ma rgyas par byas nas ni// bstan te b+hany+tsa pad+ma ho// pad+ma'i dbus na gnas pa'i rtsa// bde ba 'bab pa bstan bya ste// sor mos so sor bskul ba dang // lce yi ro myang la gnas te// de nyid grub par smra ba ni// lhan cig skyes pa'i bde ba byed// nyams su myong ba mchog dga' ba// 'byung ste de yi bde ba myong // de nas bcom ldan 'das ma de dga' ba ston cing zab pa sngags smra ba mo// lag pa g.yon pa spyi bor bzhag la/ rjes su gnas par lung bstan par bya'o// deng nas bzung ste bu khyod kyis// ji srid byang chub snying po'i bar// rmi 'drar sems can thams cad kyi// don ni bdag nyid kun gyi gyis// shes rab ye shes so// rim pa gsum po de'i bla ma// man ngag gis ni 'dir shes bya// 'di ni rang nyid mdzes pa ste// phyi rol yul ni spangs pa'o// rigs 'di bor nas de nas ni// gzhan pa'i thabs kyis sangs rgyas med// rig ma brtul zhugs spyod cig bu// brtul zhugs rnams kyi bla ma'i bla// rig ma yi ni brtul zhugs so// chu sogs phyir mi ldog pa'i mtha'// slob dpon dbang du bshad pa ste// 'di dag phyi rol bstan pa gang // thams cad nang du gnas pa'o// dpa' bo kun spyod rim phye ba// man ngag nyid kyis shes par bya// dbang bskur bzhi bo bstan pa rnams// gang tshe brtul zhugs dbang bskur 'gyur// bsam med chos ni thob phyir te// de tshe de nyid ces bya 'di// phyi dang nang du yang dag bshad// phyi dang nang gi rang bzhin bshad// chos rnams kun gyi ngo bo ste// bsam mi khyab ces bshad de// snang med rab rdzogs gnas med pa// de nyid lnga pa rdzogs pa'i rim// lhan cig skyes pa mi zad pa// bsam gyis mi khyab mtha' yas sogs// de ni brtan g.yo 'gro bdag nyid// bdag med kyis ni bdag tu gnas// dpa' bo bde ba chen po rtogs// 'di ni de kho na'i man ngag go// dpal 'khor lo bde mchog gi dbang bskur bar bya ba'i rim pa mdor bsdus pa/ slob dpon rdo rje dril bu pa'i zhabs kyis mdzad pa rdzogs so// // shrI pha na phi gu ba'i brgyud pa ma nor ba'i bshad pa'o// rgya gar gyi mkhan po paN+Di ta kriSh+NA dang / bod kyi lo tsA ba ban+de chos kyi shes rab kyis bsgyur ba'o// 