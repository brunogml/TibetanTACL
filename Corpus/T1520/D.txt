@##// rgya gar skad du/ tri sa ma ya byU ha rA dza sha ta a// ra sA d+ha naM/ bod skad du/ dam tshig gsum bkod pa'i rgyal po'i yi ge brgya pa'i sgrub thabs/ dus gsum gyi de bzhin gshegs pa thams cad la phyag 'tshal lo// gang 'dir ngan 'gro'i rgyun gcod cing // mngon mtho dngos grub kun 'byung gnas// sngon bsags sdig pa dag bya'i phyir// bla mar gyur pa kun la 'dud// de la dang po rnal 'byor pas// byang chub tu ni sems bskyed cing // bla ma mnyes byas rjes gnang thob// man ngag ji bzhin rnyed pa dang / 'jig rten chos dag rnam par spangs// sems can kun la snying brtse ba// rtag tu bsgom dang bzlas la dga'// de ni rgyal bas rnal 'byor gsungs// dgon pa chen po'i sa phyogs sam// dur khrod nags tshal mchod rten drung // me tog 'bras bu'i tshogs kyis brgyan// a sho ka yi shing drung du// dngos grub thams cad bsdus pa 'grub// yon tan kun tshad rnal 'byor pas// yid dang rjes mthun nags su ni// 'jam pa'i stan la legs 'dug nas// sems dpa'i skyil mo krung bcas te// khro bo 'dod pa'i rgyal po yi// sngags kyis bgegs rnams gzhom par bya// na maHsa man+ta kA ya wAka tsit+ta badzrA// n+hi kr-ita hUM dza sha / de nas cha gsum la go rims bzhin du sngags bzlas nas lus kyi cha gsum bsrung bar bya ste/ oM b+hur swA hA/ oM b+hu ba swA hA/ oM b+hur+b+hu ba swA hA/ rigs kyi snying po legs bzlas shing // gsar zhing ma grugs ku sha yi// dag byed sor ni bcu gnyis chad// srin lag la ni gdags par bya// oM a dzi na dzika / dmar ser ba yi 'o ma dang // ba yi zho dang ba mar dang // ba yi chu dang lci ba rnams// shar bltas mi smra tsog tsog por// 'dug ste sbyar la srang gsum tsam// pa lA sha yi 'dab mas btung // oM bAka bi shud+d+ha ye swA hA/ de nas chu ngogs su phyin la lus thams cad dam yang na yan lag lnga bkrus te/ chu'i bgegs bzlog pa ni/ g.yas pa'i khyor bas chu bcus te/ g.yon pa'i sdigs mdzub bsgrengs la/ oM du pi kA ya du pi du pi swA hA/ zhes bzlas pas lus la gtor bar bya'o// lus thams cad 'khru ba'i sngags ni/ oM pra kr-iti pa ri shud+d+haHsarba d+harmAHphra kr-i ti pa ri shud+d+ho u0f85haM/ de nas lag pa g.yas pa'i khu tshur bcangs pa'i mthe bo bsgrengs nas mdzub mo bkug pas snying ga dang / lkog ma dang spyi gtsug dang dpung pa gnyis te gnas lngar gtug cing khro bo gtsang sme med pa'i sngags kyis bdag nyid bsrung ste/ oM badzra kro d+ha hUM dzaH / lag pa g.yas pa'i gung mo dang srin lag bkug ste/ oM shud+d+he n+tu sho d+ha ya swA hA/ de nas sems ma yengs par bsam gtan gyi khang par song ste/ bcom ldan 'das dam tshig gsum bkod pa'i rgyal po 'og nas 'chad pa bzhin 'khor dang bcas pa mdun gyi nam mkha' la dmigs te/ oM sarba ta thA ga ta pA da ban+da naM ka ro mi zhes pas zhabs la phyag bya'o// oM pra ba ra sat+kA ra pra tI ts+tsha ra sa swA hA/ zhes pas zhabs bsil dbul ba dang / ji ltar rnyed pa'i mchod pa lnga'am/ ma rnyed na yang yid kyis sprul nas/ oM badzra puSh+pe hUM/ oM badzra gen+d+he hUM/ oM badzra d+hU pe hUM/ oM badzra nai bi d+ye hUM/ oM badzra A lo ke hUM zhes pas go rims ji lta ba bzhin du mchod pa dbul ba dang / sdig pa bshags pa la sogs pa bya ste/ dbang med bdag gis sdig pa bgyis pa dang // bgyid du stsal lam rjes su yi rang gang // de dag thams cad byang chub mchog gis ni// spyan sngar da lta ma lus so sor bshags// bde gshegs sras kyi tshogs gnyis zab pa dang // rgya cher 'gro ba ma lus pa yi don// sgrub pa mdzad dang de las gzhan pa la'ang // bdag ni gus par rjes su yi rang ngo // thugs rjes khyab pa'i thugs dang ldan gyur cing // blo gros sdig bral gti mug tshogs kun bcom// ma lus rigs kyi pad+ma'i nang bzhugs pa'i// bde bar gshegs pa rnams la skyabs su mchi// blo mchog rnams kyi kun dga' ra ba ste// dman pa 'jigs pa nyid kyi rgyal byed tshal// srid pa'i rnal 'byor zil gyis gnon pa'i mchog // gsung mchog chos la bdag ni skyabs su mchi// 'dod chags la sogs sbrul gyi dug bcom zhing // blo ldan rnam rgyal thugs rje cher ldan pa'i// brtul zhugs bzang po'i tshogs la skyabs su mchi// srid dang bral ba rnams la bdag phyag 'tshal// zhes brjod cing de bzhin du byang chub sems bskyed pa dang / chos kyi 'khor lo bskor ba'i phyir bskul ba dang / gsol ba gdab pa dang / dge ba'i rtsa ba bsngo bas de ltar tshogs bsags nas brtan pa dang g.yo ba thams cad stong pa nyid du bltas nas/ de brtan par byed pa'i sngags brjod par bya'o// oM swa b+hA ba shud+d+haHsarba d+d+harmAH swa b+hA ba shud+d+hou0f85haM/ de nas stong pa'i ngang las mi ljang gu las byung ba'i pad+ma 'dab ma brgyad pa lte ba dang ze'u 'brul maM gyis mtshan pa dang bcas pa bsams la/ de'i steng du a las zla ba'i dkyil 'khor de'i steng du traiM las byung ba'i bcom ldan 'das dam tshig gsum bkod pa'i rgyal po sku mdog gser btso ma lta bu/ mtshan sum cu rtsa gnyis dang / dpe byad bzang po brgyad cus spras pa/ chos 'chad kyi phyag rgya can du bdag nyid bsgoms la/ de'i g.yas phyogs su byang chub sems dpa' rdo rje 'dzin ston ka'i 'dam bu ltar ser skya/ rgyan thams cad kyis brgyan pa/ phyag gnyis kyis rdo rje bzung nas snying gar thal mo sbyar ba'o// g.yon du byang chub sems dpa' rdo rje 'dzin chen po sku mdog ser po g.yas na nor bu bzang po bsnams pa/ mchan khung g.yon pas dung ngam rdo rje bzung ba/ rgyan thams cad kyis spras pa'o// g.yas kyi mdun rol du khye'u mtha' yas khro bo'i cha byad can/ sku mdog me tog pa lA sha lta bu g.yas na shan pa'i zangs gri/ g.yon na ka pA la me tog gi tshogs kyis bkang ba/ rgyan thams cad kyis brgyan pa/ sprul dkar po'i mchod phyir thogs pa 'chang ba'o// g.yon gyi mdun rol du bu mo mtha' yas zhi ba'i cha byad can sku mdog dUr ba'i myu gu lta bu g.yas pa'i thal mos rang gi gtso bo la phyag 'tshal ba/ g.yon pas pad+ma yu ba dang bcas pa bsnams pa/ rgyan thams cad kyis brgyan pa bsam par bya'o// de nas rang gi snying ga'i zla ba'i steng du sa bon gyi yi ge traiM las 'od zer kha dog lnga pa shin tu gsal ba spros pas bcom ldan 'das 'khor dang bcas pa mdun gyi nam mkha' la spyan drangs te/ mchod pa rnam pa lnga phul nas de'i spyan sngar 'khor ba thog ma med pa nas bsags pa'i sgrib pa'i tshogs dag par bya ba'i phyir lha'i sku sgyu ma lta bu de nyid la dmigs te bzlas brjod bya'o// bzlas brjod byed pa mi myur mi dal zhing // ha cang che min ha cang chung ba'ang min// smra bzhin ma yin gzhan du yengs bzhin min// gug skyed klad kor tsheg drag nyams pas min// 'phags pa'i yi ge brgya pa yi// rtog pa'i rgyal po'i cho gar bshad// sngags kyi mthu ni bsam mi khyab// mthu ni rnam pa du ma mthong // bzang spyod yi dam bcas pa yi// cho ga yis ni 'di bzlas na// thar pa'ang nges par skyed byed na// 'chi ba slu ba smos ci dgos// oM na mas+t+rai ya d+h+wi kA nAM/ sarba ta thA ga tA nAM/ sarba tra a bra ti ha ta pab+ti d+harma tA ba li nAM/ oM a sa ma sa ma/ sa man+ta to an n+ta trA pa p+te shA sa ni ha ra ha ra/ sma ra sma ra Na bi ga ta rA ga ta rA ga / bud+d+ha d+harma te/ sa ra sa ra/ sa ma ba lA/ ha sa ha sa/ trA ya trA ya/ ga ga na ma hA ba ra la k+Sha Ne dz+wa la dz+wa la na sA ga re swa hA/ bcom ldan 'das kyi 'o// oM baM badzra d+ha rA ya swA hA/ oM maM ma hA badzra d+ha rod+b+ha ba swA hA/ oM TaM Ta ki ya swA hA/ oM naM nan+di ka ye swA hA/ 'khor rnams kyi sngags so// 'di'i cho ga ni yar gyi ngo tshes brgyad rgyu skar bzang po dang ldan pa'i zhag nas brtsis te/ rang nyid khrus dang bsrung ba la sogs pa sngar smos pa bzhin byas la/ tsan+dan dkar po'i chus nye bar byugs pa'i maN+Dal byas nas 'dod pa'i lha grangs dang mnyam pa'i me tog gi tshom bu legs par bkod nas/ dang por bsnyen pa brtsam par bya ste/ de'i 'og tu ni las la sbyar bar bya'o// de nas yang gtso bo la 'bum bzlas shing 'khor rnams la khri bzlas par bya zhes bsam gtan gyi phyi mi las bshad do// de nas las la sogs pa bshad par bya ste/ lus kyi kun tu spyod pa dang ldan pa'i sngags pas gzhan mi smra bar rgyu skar rgyal gyi zhag la dka' thub la gnas te/ gtsang sbra'i spyod pas shing mya ngan med kyi drung du gdong gyen du phyogs pas stong phrag bcu gnyis bzlas na las kyi sgrib pa ji snyed pa zad par 'gyur ro// 'chi kar cho ga 'di nyid bzlas na bcom ldan 'das rje btsun nyid mdun du byon nas zhal mngon sum du ston par 'gyur ro// kun tu spyod pa gtsang mas mchod rten gyi drung du spos dkar po bsregs nas mi smra bar stong phrag bcu bzlas nas/ ral gri dang rkang mgyogs dang / ri lu dang gnod sbyin mo dang / lha ma yin gyi phug dang / mig sman dang / gter dang / mi snang ba rnams grub po// chu klung gi nang du mgrin pa man chad nub par zhugs nas gza' phur bu'i zhag la stong phrag nyi shu rtsa brgyad bzlas na sa 'og dang sa steng dang sa bla gsum las rnam par rgyal bar 'gyur ro// sngar smos pa ltar bsnyen pa byas te/ phyis sgrub pa'i dus su 'byung po'i nyin zhag gi nam phyed na bdud rtsi lnga la spangs pa'i pad+ma'i skud pa las snying po byas la/ chu srin gyi zhag gis bkang ba'i thod par mar me sbar bar bya'o// de nas thod pa gsum gyi sgyed po'i steng du btsugs nas/ de nas thod pa'i steng na gnas pa'i sgrub pa pos sngar smos pa'i cho gas bsrung bar bya ste/ gtso bo'i sngags brgya rtsa brgyad bzlas par bya'o// de nas du ba blangs te za ma tog tu legs par bzhag nas tshon sna lnga'i skud pas rgya gram du bcings te/ yang brgya rtsa brgyad bzlas na dngos grub gsum 'grub bar 'gyur te/ de yang mi snang ba ni mchog go / sa'i 'og na gnas pa'i gter mthong ba ni 'bring ngo // rgyal po'i bu mo dbang du byed pa ni tha ma'o// de dag kyang rang gi mig la bsku ba'i sbyor ba'o// snga ma ltar bsnyen pa byas la b+h+rUM las byung ba'i 'khor lo dkar po rtsibs brgyad pa'i steng du dug gis zin pa bzhag la/ dug gi gzi brjid ser po rnams kyis ma lus pa khyab pa la 'khor lo dkar po nyid kyi 'og nas mnan te/ de'i 'od zer gyi tshogs kyis 'od zer dkar po gsal bar bsam pa ni dug bsal ba'i cho ga'o// dgon pa'i ba lang gi lci ba la stong phrag brgyad bzlas te/ dar sngon pos gtums nas tshon sna lnga'i skud pas bcings nas mchod rten chen po'i srog shing la btags nas ji srid ma grol ba de srid du ser ba bsrung bar 'gyur ro// bag zan dang tsan+dan dmar po'i phye ma la klu'i rgyal po ba ru Na'i gzungs brnyan byas te/ nim pa'i khu bas byugs la dus gsum du 'bras chan dang 'o ma dang 'bras bu gsum gyi gtor ma gtod bzhin pas gtso bo'i sngags kyi swA hA/ gong du oM nA ga rA dza ba ru Na ye shI g+h+raM muny+dza ba ri sha ya da t+taM swA hA zhes zhag bdun gyi bar du nyin re stong phrag bcu bzlas nas gzugs brnyan klu'i mtshor bskyal na char 'bebs so// bcom ldan 'das nyid la phul ba'i me tog rnying pa gar mkhan gyi khyim nas blangs pa'i mes kham phor sar pa bkang ba'i nang du bsregs nas bla gab med par brgya rtsa brgyad bzlas na char 'chad par 'gyur ro// gro ga'am chu shing gi 'dab ma la sngags gur gum gyis bris te/ skar ma me bzhi la stong rtsa brgyad bzlas nas mgul du btags na byis pa chung ngu bsrung bar 'gyur ro// rma bya'i sgo'am thing ril gyi rkang la lan stong phrag gsum bzlas nas sgo khang gi rta babs sam sgo steng du btsugs nas/ de'i 'og nas 'dzul ba'i srog chags thams cad la yams kyi nad kyis mi tshugs so// las tshogs gzhan dag 'dir gzhung mangs kyis dogs nas ma bris so// las de thams cad sems can thams cad la brtse ba ni kha skong gi man ngag go// rtog pa'i rgyal po la brten nas// bla ma'i man ngag ji bzhin du// go rims ji bzhin bris pa las// mkhas pa rnams kyis bzod par rigs/ sngon du bsnyen pa byas nas ni// sngags 'di yis ni las rnams kun// brtson ldan the tshom med pa yis// 'grub 'gyur 'di la the tshom med// dam tshig gsum bkod pa'i rgyal po'i yi ge brgya pa sgrub pa'i thabs slob dpon chen po ke d+ha ra Na d+his mdzad pa rdzogs so// // rgya gar gyi mkhan po paN+Di ta dpal go mi 'chi med dang / bod kyi lo tsA ba blo ldan shes rab kyis bsgyur ba'o// 