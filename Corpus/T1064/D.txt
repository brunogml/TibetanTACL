@##// rgya gar skad du/ shrI o Di ya na bi ni gu h+ya ma hA gu h+ya tat+tho pa de sha/ bod skad du/ dpal urgyan nas byung ba gsang ba'i gsang ba chen po de kho na nyid kyi man ngag // dpal rdo rje sems dpa' la phyag 'tshal lo// thugs rje chen po la phyag 'tshal lo// lus gnas cha shas bcas par rtog // nges 'byung de nyid cha shas med// cha shas can dang cha med pa// shes 'di grol ba the tshom med// dngos po thams cad mnyam pa nyid// myur du 'jug pa dka' ba nyid// dpe dang gtan tshigs rnam par spangs// rang bzhin gyis ni 'od gsal zhing // gnyug ma ru ni gnas pa ste// dpyad pa'i yul las 'das pa yin// rtsod med zhi ba mtshon cha med// nges pa'i chos kyi dbyings la gnas// bskul ba med cing 'gyur ba med// shin tu stong zhing rdul med pa// sgra las 'das shing yon tan spangs// dngos po kun gyis rang bzhin gnas// gang zhig 'gro la rnam gnas pa// de ni sangs rgyas sku ru rtogs// dpe med brtag pa med pa ru// mkhas pas ma lus bsgom par bya// ma brtags par ni gang rtog pa// de yis thams cad brtag pa yin// rtog pa de dang sdug bsngal 'khor// nga yis rgyud du gsal ma byas// shes nyen can la de yi chos// so so ru ni bstan pa yin// nyon mongs sgrib pa med pa dang // las rnams thams cad rnam par spangs// de nyid 'dir ni rab shes na// srid pa'i rtog las rnam grol 'gyur// dngos rnams rang bzhin dag pa la// rang bzhin nyid du rtog byed pa// de yis don dam shes min de// las kyi zhags pas bcings pa yin// kha cig dkyil 'khor las byed yin// kha cig 'gying zhing gsang sngags zlos// kha cig dag ni gsang sngags 'chang // kha cig sbyin sreg mchod sbyin byed// kha cig nga rgyal gyis ni gnas// kha cig 'dod chags zhe sdang bsten// de kun las kyi 'khor bar gnas// gang du 'gro ba gnas gyur pa'i// gsang chen 'di ni shes gyur na// gang la 'ang sdig pa yod min zhing // dgag par bya ba ci yang med// las rnams thams cad byas kyang ni// gos med skur ni rnam par grol// las rnams thams cad de la gnas// las rnams kun gyi gtso bo yin// sku gsung thugs la sogs pa dang // dbang po'i yid bcas shin tu gnas// rtag tu legs par dpyad pa ste// lus kyi nyes pas gos med pa// rang bzhin dag pas sku gsum gnas// kun rtog yid kyi shes pa min// de bas dngos po thams cad ni// nyin mtshan bcas te de la gnas// mthong sogs de yi rang bzhin nyid// thams cad mkhyen pa rol zhing bzhugs// shes rab thabs kyi cho ga yis// las dang chos ni mnyam nyid du// rnal 'byor pa yis sbyar bar bya// mnyam dang mi mnyam snyoms sems pa// chos dang las ni mnyam nyid du// rnal 'byor pa yis sbyar bar bya// yon tan ldan dang yon tan med// rang nyid byed po sdud po gtso// gsang chen 'gro ba la gnas pa// mngon pa'i nga rgyal can gyis min// sems dang sems byung rang bzhin gyis// bde ba chen por rang nyid sad// 'khor bar med pa'i dngos po gang // byang chub sems kyi rang bzhin bsgom// gnyi ga'i rang bzhin dbyer med pa// sems kyi rang bzhin shes nas ni// sems kyi rgyu ba kun spangs te// mnyam pa'i ro la gnas par bya// gsang ba chen po gnas med pa// rnal 'byor pa yi gsang chen sbyor// dpal u rgyan nas byung ba/ gsang ba'i gsang ba chen po de kho na nyid kyi man ngag ces bya ba slob dpon chen po dA ri ka pas mdzad pa rdzogs so// 