@##// rgya gar skad du/ badzra bi dA ra Na sA d+ha naM nA ma/ bod skad du/ rdo rje rnam par 'joms pa zhes bya ba'i sgrub thabs/ dpal rdo rje rnam par 'joms pa la phyag 'tshal lo// chos dbyings ye shes rang bzhin gyis// 'gro ba'i gdug pa kun 'dul ba'i// rdo rje can la phyag 'tshal te// de yi sgrub thabs bri bar bya// dkon mchog gsum la skyabs song zhing // byang chub sems dang rab ldan pas// dkyil 'khor zhugs shing dbang blangs te// rjes su gnang ba thob pa dang // ri bo bzang zhing 'jug ngogs sogs// rnam par dben zhing nyams dga' bar// kun nas gtsang ba'i kun spyod kyis// bde ba'i stan la 'dug pa dang // rang snying pad zlar gnas pa yi// hUM yig mthing shun mdog lta bu// 'od zer phreng ba 'khrigs pa yis// phyogs rnams kun du khyab pa dang // rdo rje khro bo 'jigs chen po// sangs rgyas byang chub sems dpar bcas// nam mkha' gang bar gsal dmigs te// phyag 'tshal la sogs bcu gcig bya// de rjes phung po la sogs pa'i// chos kun rnam par dben pa yi// stong pa'i rang bzhin la gnas pas// gsang sngags brjod de brtan par bya// nam mkhar gnas pa'i paM yig dang // a las pad+ma zla bar gnas// hUM yig 'od zer phreng 'phros pas// ra ba sa gzhi bla re gur// dra ba me yis yongs su bskor// de nas hUM las spros bsdus pas// khro bo rdo rje rtse lnga pa// de yongs gyur las rang lha'i gzugs// zhal gcig phyag gnyis char sprin mdog // g.yas dang g.yon gyi phyag gnyis kyis// rab 'bar rdo rje rtse lnga dang // dril bu bsgyings bcas sdigs mdzub bcas// rdo rje phreng ba rin chen sprul// stag gi pags pas rnam brgyan pa// g.yon brkyang pa yi gom pas bzhugs// kun nas 'od kyi tshogs 'phros pas// gdug pa ma lus sreg par bsgom// lus ngag yid kyi gnas gsum du// pad+ma nyi ma zla ba la// rdo rje rtse gsum rang yig gsum// dkar dang dmar dang nag por bsgom// hUM yig las 'phros 'od zer gyis// mdun du ye shes spyan drangs te// mchod dang bstod pa sngon song bas// dbang bskur de nas bzlas pa brtsam// oM na maHtsaN+Da badzra kro d+ha ya/ hu lu hu lu/ tiSh+Tha tiSh+Tha/ ban+d+ha ban+d+ha/ ha na ha na/ a mr-i te hUM phaT/ dam tshig ye shes snying gar gnas// spro dang bsdu ba'i bsam gtan can// khro bo'i skad gsang mthon po yis// sngags mchog yang dag bzlas par bya// bzlas pa'i mthar ni mchod pa dang // bstod dang yi ge brgya pa gdon// mdun du ye shes gshegs gsol la// khro bo'i ngar 'dzin brtan pos gnas// bla ma'i man ngag ji bzhin du// sgrub thabs yang dag bkod pa las// dge ba thob pa gang yin des// 'gro kun sangs rgyas thob par shog // rdo rje rnam par 'joms pa zhes bya ba'i sgrub thabs dpal gaM gA d+ha ras mdzad pa rdzogs so// // paN+Ti ta chen po dz+nyA na shrI dang / lo tsA ba cog gru rab zhis bsgyur pa'o// 