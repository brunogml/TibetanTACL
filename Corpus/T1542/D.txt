@##// rgya gar skad du/ Ar+ya a mo g+ha pA sha maN+Da la de wa ga NaM sto tra bi ma la pra b+hA nA ma/ bod skad du/ 'phags pa don yod zhags pa'i dkyil 'khor gyi lha tshogs la bstod pa dri ma med pa'i 'od ces bya ba/ bcom ldan 'das thugs rje chen po la phyag 'tshal lo// rang bzhin chos kyi dbyings las ma g.yos kyang // thugs rje chen pos gdul bya'i snang ngo la// gang la gang 'dul de la de ston pa'i// 'jig rten dbang phyug khyed la bstod par bgyi// 'khor bar gnas kyang skyon gyis ma gos phyir// pad+ma dkar po rab rgyas lte ba la// thugs rje'i chu rgyun 'bebs mdzad zla ba'i gdan// ye shes 'gying tshul bzhugs mdzad khyod la bstod// 'jig rten log rtog ston pa 'dul ba'i phyir// rgyal po'i rol stabs dbang phyug cha lugs 'dzin// sna tshogs thabs mnga' rin chen rgyan gyis spras// 'jig rten kun gyis bstod pa khyod la 'dud// don dam chos sku nyag gcig zhal mnga' zhing // thugs rjes 'gro la chags pas hrIHlas 'khrungs// sangs rgyas kun gyis dbang bskur 'od dpag med// ral pa'i khur na 'chang ba khyod la bstod// 'gro drug sgrol phyir ral pa'i cod pan 'dzin// rgyal ba'i rgyal po rin chen dbu rgyan can// me tog cod pan rgyal sras 'gran zla bral// dus gsum rgyal ba'i bdag po khyod la bstod// nor bu'i snyan chas 'gro la chos sgra sgrogs// spyan gsum dus gsum shes dang shes bya mkhyen// 'dzum pa'i zhal mda' 'gro ba'i don la dgyes// stong nyid thugs rje can la phyag 'tshal bstod// kun rdzob tsam du 'khor ba'i sdug bsngal gyi// nyon mongs kun skyob bde ba'i mchog sbyin cing // don dam rnam dag pad+ma dkar po bsnams// thabs shes zung 'jug phyag gnyis phyag 'tshal bstod// sred pa'i mes gdungs rgyud lnga'i sems can la// bdud rtsi'i rgyun 'bebs g.yas na spyi blugs 'dzin// bdud bzhi'i 'jigs skyob g.yon pa skyabs sbyin mdzad// 'khor 'das gnyis med gzigs la phyag 'tshal bstod// srid gsum gzod nas dben par rtogs pa'i phyir// ri dgas lpags pas sku yi sham thabs mdzad// 'khor 'das rang bzhin spros bral rtogs pa'i phyir// gangs ri kun+da'i mdangs ldan khyod la bstod// khyod kyi thugs rje'i rgyun gyis dus gsum gyi// rgyal ba sras bcas 'gro don la bskul nas// mdzad bya'i phrin las ma lus mdzad pa'i phyir// dkyil 'khor gtso bor bzhugs pa khyod la bstod// pha rol phyin bcu'i yon tan rab rdzogs phyir// phyag zhabs kun la nor bu'i rgyan gyis spras// sa bcu'i stobs rdzogs ye shes mnga' ba'i phyir// mu tig do shal 'phyang la phyag 'tshal bstod// rdzu 'phrul mthu yis 'gro ba drang ba dang // stobs bcu'i rtsal gyis bdud dpung gzhom pa'i phyir// zhabs gnyis cung zad brkyang bskum rol pas bzhugs// rtag par gzhan don mdzad la phyag 'tshal bstod// srid pa gsum po dbyings su bsgral ba'i phyir// 'dzam bu chu bo'i gser ltar 'bar ba'i skus// ye shes ral pa'i 'od zer 'gyed mdzad pa'i// ma rig mun pa 'joms la phyag 'tshal bstod// gzung 'dzin dri ma dang bral pad+ma'i gdan// nyon mongs gdung sel zla ba'i gdan la bzhugs// 'gro don yengs pa mi mnga' bzhengs tshul can// thugs rje chags pa'i mdog mnga' khyod la 'dud// thabs kyi zhags pas 'gro ba drang ba'i phyir// ha las 'khrungs pa'i tshul ston don chen mdzad// skye med zhal mnga' srid gsum gzigs pa'i spyan// dbu rgyan rgyal ba'i cod pan 'chang la bstod// bden bzhi'i phyag gis chos kyi 'khor lo bskor// snying rje'i zhags pas 'gro ba 'dren par mdzad// rtogs pa'i rdo rjes log rtog mtshan ma 'joms// sgyu ma'i rdzu 'phrul mnga' ba khyod la bstod// mkhyen brtse'i lcags kyus 'khor ba bde bar 'gugs// nus ldan bgrang phreng yon tan gter mdzod 'dzin// 'gro don mdzod mkhas zhabs gnyis brkyang bskum tshul// mtshan don ldan par bzhugs pa khyod la bstod// ma chags pad+ma'i rigs te skyon bral steng // mkhyen pas nyon mongs tshogs 'joms nyi ma'i gdan// bdud dpung mjoms mdzad khro rgyal hUM las 'khrungs// khro bas khro ba 'dul mdzad khyod la bstod// rngam pa'i zhal gyis log rtog dbyings su gsol// dmar sel ral pas log 'dren bran du 'dul// ye shes spyan gyis khams gsum sku gsum gzigs// rta mgrin rta skad sgrogs la phyag 'tshal bstod// rdo rje'i dbyug pas bgegs dpung rdul du rlog // rdo rje sdigs mdzub bdud sde skrag par mdzad// gser gyi 'khor los 'khor ba'i rtsa ba gcod// chags bral pad+ma 'chang la phyag 'tshal bstod// rin chen sprul rgyan klu rgyal gdug pa 'dul// glang chen g.yang gzhi stobs bcu mnga' ba'i dpal// stag sham pa tis phrin las rnam bzhi mdzad// khro rgyal brkyang bskum bzhugs la phyag 'tshal bstod// skyon bral gdan la rmongs sel nyi ma'i steng // pha las 'khrungs pa'i bdud 'dul nag mo che// rngam pa'i stabs kyis gdug pa sgrol bar mdzad// mche ba gtsigs pas bdud bzhi gsol la bstod// rnam thar phyag brgyad ye shes rno ba'i mtshon// shes rab ral gris gti mug rtsad nas gcod// thugs rje'i zhags pa skyon bral pad+ma 'chang // thabs mkhas brtse ba'i mda' 'phen khyod phyag 'tshal// 'khor los srid pa'i 'khor lo 'joms mdzad cing // dbyug pas bgegs 'dul rtse gsum dug gsum gcod// spros bral gzhu yis thugs rje'i mda' 'phen ma// 'phags lam don ldan ral gcig ma la bstod// khro rgyal kun 'dus dbu rgyan rin chen 'chang // bdud dgra kun 'joms khro mo'i cha lugs rdzogs// stag lpags sham thabs stobs bcu'i rtsal mnga' ba'i// rgyal ba kun skyed khro rgyal yum la bstod// skyon bral chu skyes gdung ba sel ba'i steng // Ta las 'khrungs pa'i phrin las kun rdzogs ma// brtse ba'i zhal mnga' phrin las rgyas pa'i phyag // ral pa'i cod pan rdo rjes brgyan la bstod// thod dbyug bgegs 'dul pad+mos 'khor ba skyob// phreng bas sems can rjes 'dzin 'gro drug la// dam chos bdud rtsi'i rgyun 'bebs spyi blugs 'dzin// sgrub pa po la mchog stsol mdzad la bstod// rin chen rgyan 'chang sa dang yon tan rdzogs// dar sham pa tis mi 'jigs lha chen 'dul// chags can 'dul phyir chags pa ltar ston pa'i// lha mo khro gnyer ldan la phyag 'tshal bstod// kun kyang ye shes 'od dpung klong na bzhugs// thabs la mkhas pas sna tshogs cir yang ston// nyam thag 'gro la kun tu brtse ba can// thugs rjes rtag tu gzigs mdzad khyod la bstod// ye shes rol pa chen po'i bdag nyid las// sbyin pa'i pha rol phyin pa rab rdzogs phyir// sgeg pa'i tshul 'chang bde ba'i mchod 'bul ma// sgeg cing bzhad par mdzad la phyag 'tshal bstod// byang chub yan lag 'bras bu kun ster bas// tshul khrims pha rol phyin pa rab rdzogs phyir// rin chen phreng ba 'chang zhing mchod pa 'bul// chags bral blta bar mdzad la phyag 'tshal bstod// gzod nas zhi ba'i don la rab mos pas// bzod pa'i pha rol phyin pa rab rdzogs phyir// snyan pa'i glu dbyangs sgrogs shing mchod pa 'bul// don dam rtogs par mdzad la phyag 'tshal bstod// rgyal ba mchod par bya phyir skyo ba med// brtson 'grus pha rol phyin pa rab rdzogs phyir// sna tshogs rol pas dgyes pa'i gar mdzad ma// mnyes pa'i gzigs mo mdzad la phyag 'tshal bstod// sangs rgyas rgyu 'bras byang chub sems yin pas// bsam gtan pha rol phyin pa rab rdzogs phyir// yid 'ong me tog rnams kyis mchod mdzad ma// rnam thar sgo gsum rtogs la phyag 'tshal bstod// thar par 'jug pa dbu mar grub pa dang // shes rab pha rol phyin pa rab rdzogs phyir// bdug spos sprin tshogs rnams kyis rgyal ba mchod// don dam go bar mdzad ma khyod la bstod// mi shes mun pa lhag mthong gis 'joms shing // thabs mchog pha rol phyin pa rab rdzogs phyir// snang ba'i sgron mas kun tu mnyes mdzad ma// ma rig mun sel mdzad ma khyod la bstod// nyon mongs dri nga rab tu 'joms pa dang // smon lam pha rol phyin pa rab rdzogs phyir// dri mchog byug pas rgyal ba mnyes mdzad ma// dri rab bsnams mdzad ma khyod phyag 'tshal bstod// snying rje chen pos 'gro ba kun bsdus nas// stobs bcu'i sa la kun tu dgod bya'i phyir// lcags kyu 'dzin cing zhi ba'i las mdzad ma// shar sgor bzhugs tshul mdzad ma khyod phyag 'tshal// byams pa chen pos sdug bsngal kun bsal nas// yang dag rig pa'i don la 'god pa'i phyir// zhags pa 'dzin cing rgyas pa'i las mdzad ma// lho sgor bzhugs tshul mdzad ma khyod phyag 'tshal// dga' ba chen pos 'gro kun bde la 'god// srid gsum 'gro ba dbang du bya ba'i phyir// lcags sgrog bsnams nas dbang gi las mdzad ma// nub sgor bzhugs tshul mdzad ma khyod phyag 'tshal// btang snyoms chen pos 'gro kun bdag tu mdzad// ma lus sangs rgyas sa la rab 'god phyir// dril bu 'chang zhing mngon spyod las mdzad ma// byang sgor bzhugs ma khyod la gus pas bstod// tshangs pa drag po nyi ma zla ba dang // dbang po gshin rje chu lha nor gyi bdag // drang srong srin po rlung dang dbang bdag ste// 'jig rten 'dul phyir zhabs drung 'dud mdzad bstod// bdag 'dra las kyis mnar ba'i skye bo yis// yon tan rgya mtsho mnga' ba'i mgon po yi// yon tan cha shas tsam yang ma rig pas// khyod kyi mdzad tshul dpag par mi nus mod// mun khung nang nas me khyer 'od tsam gyis// khyod kyi mthu yis dad pa'i blo thob nas// rgya mtsho che las skra rtse'i chu thigs tsam// bdag yid spro bas khyod la bstod pa 'dis// cung zad tsam rnyed dge ba dri ma med// gangs ri ltar dkar shas tsam thob pa des// rgyud lnga'i 'gro bas nyes pa kun spangs nas// mgon po 'od dpag med pa'i gnas thob shog // 'phags pa don yod zhags pa'i dkyil 'khor gyi lha bcu bdun la don rtogs kyi sgo nas bstod pa dri ma med pa'i 'od ces bya ba rdzogs so// 