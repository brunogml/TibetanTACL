@#// rgya gar skad du/ Ar+ya a nan+ta mu kha nir+hA ra d+hA ri NI byA khyA naM kA ri kA/ bod skad du/ 'phags pa sgo mtha' yas pa sgrub pa'i gzungs rnam par bshad pa'i tshig le'ur byas pa/ 'jam dpal gzhon nur gyur pa la phyag 'tshal lo// rdzogs pa'i sangs rgyas chos dang ni// dge 'dun la yang phyag 'tshal nas// mtha' yas sgos sgrub gzungs kyi don// mdor bsdus rnam par dbye bar bya// rdzogs pa'i sangs rgyas sras dang bcas pa shes bya kun gyi yang dag thugs chud pa'i// spyod yul zab mo'i gzungs 'di cig bdag 'dra nyon mongs blo zhan pa yis ga la lcogs// de ni gnas ma yin par shin tu mngon bzhin 'on kyang gzungs don rnam par dbye bya bar// bdag ni dad pas gus par bskul la gzhan dbang blo can bdag gis mi bya ci yang med// 'jig rten ma lus yang dag 'dod pa'i dngos po sgrub pa yi// mthu dang ldan pa ma yin dman zhing don kyang ma byas pas// bdag ni tshe rabs phyi ma la yang blun po 'di 'dra bar// 'gyur du dogs phyir 'di yi lus ni rab tu dbye bar bya/ gleng bslang ba dang gleng gzhi dang // 'dus pa dang ni dgos pa la// yang dag brtags na don chen phyir// zhu ba la ni nan tan byas// don chen bas na thub pa la// rgya cher mkhyen par gsol ba dang / thub la gsol ba 'debs pa dang // dam bca' mngon du phyogs bya dang // sgrub dang gzungs kyi ngo bo dang // de la bstod dang phan yon dang // thob pa'i thabs dang phan yon dang // de ni sngon byung brjod pa dang // chos kyi rnam grangs che nyid dang // ming zhus pa dang bya ba gnyis// yi rangs pa dang bstan pa ste// 'di la 'di ni mdor bsdus pa'o// bsgrub bya sgrub pa'i bye brag gis// gleng bslang rnam pa brgyad du bstan// mdor na 'di la bsgrub bya gsum// sgrub pa rnam pa lngar 'dod do// gleng gzhi thub pas gsungs pa 'di// de yis gdul ba'i dbang mdzad nas// rnam pa lnga dang ldan pa ste// phongs pa rnam pa gsum du 'dod// 'di dag la sogs tshig gis ni// de dag byin gyis brlab par bstan// bdud gnyis de dag bcom pa yis// gdul ba la ni thugs brtse'i phyir// sprul pa'i skus ni mya ngan las// 'da' bar 'dod kyi cig shos min// gtan du gnas pa'i rgyu ldan pa// mya ngan 'da' bar yang mi rigs// rdzogs sangs rgyas kyi mthus bstan pas// ma bsgrims bsgrims dang bsgrims pa yis// 'phyas su 'gyur ba bsal ba'i phyir// bsdu ba rnam pa gsum du gzhag // btsun par mi 'gyur bsal ba'i phyir// thub pas mngon du mdzad de// gus pa bskyed par bya ba'i phyir// gzhan dag sdud par byed du bcug // des 'dul dbang mdzad bcom ldan gyis// de gnyis mya ngan 'das par bstan// 'dir ni de smos pa yi phyir// yang dag mya ngan 'das ma yin// bsdu ba gsum la sko ba dang // bsko bar bya ba'i bya ba dang // de yi 'bras bu go rims dag // bstan pa zad par 'dod pa yin// byang chub mchog gi rim yin la// blo zhan bshes gnyen dman bsten pa// gang dag dman pa'i lam bsten pa// de dag rnam pa bzhi dag gis// mngon du phyogs par mdzad pa na// mtha' dag kyang ni 'dus pa dang // che ba nyid ni rgyal bas bstan// gang zhig bsgrims te bsdu ba dang // gang yang bsgrim ni mi dgos la// 'jig rten spyod pa'i tshul gyis 'jug // gang phyir de bzhin gshegs pa ni/ skyon dang nyon mongs phung po bstsal// don kun yang dag mkhyen pa ste// de phyir rgyal ba zhu bar 'os// dad pas mos pa la sogs pas// gong nas gong du thob pa'i phyir// gdul bya'i bsam pa'i bye brag gis// don ni rnam lngar bstan pa yin// sdug bsngal la sogs yul rnams la// nem nur byed pa som nyir bstan// de spangs sa thob 'di yin par// 'dir ni don gyis bstan pa yin// phyir mi ldog pa'i sa la ni// thob pa rnam pa gnyis su bstan// skye ba gcig gis thogs pa rnams// sa ni rten bzhis thob par 'gyur// spyod pa sbyin sogs pha rol phyin// tshogs kyis rnam pa gnyis su 'gyur// gsum ni bsod nams pha rol phyin// lhag ma ye shes cig shos gnyis// des gdul phyir ni gnas pa dang // bstan pa don yod mtshungs pa med// smon lam 'bras bu 'grub pa dang // dga' dgur zhing ni ston par byed// sems can la sogs rnam dag ni// sems can chos don gnyer dang zhing // rang bzhin bdag med mthong ba yin// de ni 'dod pa'i don grub byed// gdul bya rnams kyi bye brag gis// lus sogs yid du 'ong bar gzhag // thams cad mkhyen pa'i yon tan gyis// tshogs kyi gzhi yang skye ba yin// gzungs ni rnam gsum gang gi phyir// tshig dang don dang gnyi ga 'dzin// legs pa las ni nyams pa na/ 'dzin par byed pas de phyir gzungs// bdag dang gzhan gyi don grub phyir// gzungs nyid sgo mo sgo yin no// de la 'jug pa de shes pa// de yang rnam bzhir bstan pa yin// zhu ba 'di ni mdor bsdu na// byang chub sems dpa' kun la yang // gang la ji snyed 'os yin pa// de la de snyed 'gyur ba yin// zhu ba'i 'bras bu blo ldan gyis// zhu ba nyid du rab tu gsungs// yang na 'bras dang tha dad par// sgro btags zhu ba nyid du gsungs// tshig dang don dang gnyi ga dang // thos sogs shes pa'i bye brag dang // mngon sum rjes dpag rnam gnyis kyis// rnam par dag pas rnam gsum mo// spyod pa pha rol phyin bcu dang // yang na stong nyid skyon med nyid// de yi dag pas thob pas na// thams cad mkhyen pa'i go 'phang thob// snod ni khas phub rdol ba dang // mi gtsang ba yi gnyen por ram// gzu ba la sogs yon tan ldan// khyod kyis nyon la gzhan du min// gang phyir tshad ma ldan pas na// thog ma bar dang tha mar dge// chung ngu 'bring dang chen po yi// nyes pa rnams ni zad byed dang // tshig 'bru don dang gnyi ga shes// mngon sum la sogs mi 'gal ba// thos la sogs pas blo bskyed dang // bdag sogs 'byor ba'i rgyu yin phyir// don gsol zhal gyis bzhes pas na// de yis bdag nyid gsol bar phyogs// thub pa sems can don mkhyen phyir// 'dir ni bsrung ba la sogs gsungs// yang dag tu na nga chos ldan// dngos po'i ngo bo khas mi len// rkyen la rag las 'byung phyir te// sgyu ma rmi lam smig rgyu bzhin// dgag par bya ba med pas na// yang dag tu na bdag med mngon// yang dag mkhyen te chos rnams kun// thams cad dngos por 'dzin mi mdzad// tshad ma ldan pa ma yin pas// yod med la sogs mtshan nyid du// de ni chos kun khas mi len// de phyir mkhas pa 'dzin mi byed// de phyir de ni stong pa min// mi stong ma yin yod med min// mi skye ma yin skye min zhes// bya ba la sogs bcom ldan gsungs// bsam gtan gyi ni lam 'di yis// gsang sngags tshig rnams bsams na ni// 'bras bu rdzogs par 'thob 'gyur gyi// 'dod pa nyi tshes de lta min// tshig rnams re re'i rnal 'byor la// mngon du phyogs par byed bzhin du// gsang sngags ran par brjod bya ste// de phyir 'dir ni tshig smras so// yi ge re re bsam pa yi// rnal 'byor sus kyang mi nus te// tshig re nas ni nges par yang // brjod par bya bas de smos so// rnal 'byor med pa'i gsang sngags 'dri// de ltar 'bras bu ston mi 'gyur// gsang sngags tshig ni gsang sngags te// de phyir rnal 'byor med mi bya// gsungs pa'i ming ni 'dogs pa dang // thob pa'i thabs ni bstan pa dang // des zhes bya ba sogs tshig gis// gzungs ni 'og nas 'byung ba nyid// 'di zhes gsungs pa brjod bya yin// 'dzin pa don las bzhed pa yin// rlom sems mngon par zhen pa ste// ma dmigs phyir na de 'dir med// mi sdug ma yin gnyi gar sdug // sdug pa de yang rnam gnyis 'dod// chos rnams thams cad thub pa yis// rnam pa bzhir ni bsdu ba mdzad// gnod sems gti mug 'dod chags rnams// de yi sgo nas 'byung phyir ro// spang ba'i thabs ni bsgrub pa'i phyir// de dag dngos po med par bstan// 'di la thob bya rnams thob dang // de dag nyid ni bsgom pa dang // spang bya rnams ni spang ba dang // 'phel ba thams cad yin par bzhed// de phyir rnal 'byor can de ni// thos bsam la sogs byung ba yi// shes pa rnams kyis nam du yang // 'dus byas 'dus ma byas kyi chos// de dag thob sogs sbyor mi byed// yang na chung 'bring chen po yi// sbyor ba rnams kyis sbyor mi byed// de bzhin zag bcas slob sogs kyi// lam rnams kyis kyang sbyor mi byed// rgyu dang rkyen nam chags sogs kyi// bag nyal rnams dang ldan de dag // 'dir ni mtshungs ldan shes bya ste// bzlog pa las ni ldan pa min// rnam pa med pa'i shes pa yis// yul la 'dzin par mi rung ngo // rnam pa tshad ma min phyir dang // mi rung phyir na cig shos min// lus dang lus med 'phel ba de// rdzas dang rdzas med rnam pa gnyis// ltos par gnas pa'i ngo bo'i phyir// mi mthun pa dang lhan cig bshad// yang dag tu na sku gnyis kyi// rang bzhin ma mthong gang yin pa// de nyid sangs rgyas rjes dran te// rtog pa thams cad sel ba yin// rkyen la rag las 'byung ba'i phyir// sgyu ma bzhin du gang ma skyes// bden par bsams na gzugs la sogs// de ni de bzhin gshegs ma yin// dgag par bya ba med pas na// yang dag tu na dgag med mngon// de phyir brtags na gzugs med sogs// de ni de bzhin gshegs ma yin// des na gnyi ga ma yin dang // cig shos de dag bkag shes bya// de yi phyir na de gnyis de// so sor dgag pa ma mdzad do// de ltar rnam rtog med gyur na// chos kyi sku ni mthong ba ste// sangs rgyas rjes dran kun mkhyen gyi// yon tan phun sum tshogs pa'i gzhi// longs spyod rdzogs par mdzad pa'i sku// rnam pa nyi shus bshad pa yin// cig shos bco brgyad shes par bya// 'dir ni de gnyis phrin las bzhi// de yi mdzad pa'i 'bras bu drug // de dngos rnam gnyis rgyu rnams bdun// mnyam pa nyid la gnas nas su// de dag la ni bsgom par bya// yang na longs spyod rdzogs pa'i sku// rgyu dang bcas dang 'bras bur bcas// yang dag tu na gang ma mthong // de ni sangs rgyas rjes su dran// longs spyod rdzogs pa nyi shu ste// 'bras bu nyi shu gnyis su bzhed// de yi rgyu ni bco lnga ste// gang gi phyir ni nan tan byed// ji ltar gang la bye brag gis// zag bcas cig shos bye brag gis// bya ba rnam gnyis shes par bya// lhag ma dag ni sngar bshad bzhin// sar pa 'jug pa'i rgyu nyid yin// gang tshe de las ma thob ba// sangs rgyas nyid du gcig tu nges// sangs rgyas nyid kyi sa thob la// gnas skabs dag ni thams cad du// bdud kyi las ni rnam spong na// gzungs kyi sa thob par mi 'gyur gang // thob bya gzhan ni ci zhig yod// yang na dad pas mos la sogs// dbang du mdzad de go rims bzhin// ming rnams lnga po 'di dag ni// don dang mthun par gsungs pa yin// 'bras bu yang dag bstan pas kyang // 'dul ba rnams ni 'jug 'gyur te// de yi phyir na thub pa yis// thugs rjes phan yon yang dag gsungs// chos dang dad pas rjes 'brang ba'i// dbang mdzad 'di yi phan yon gnyis// rgyal bas gsungs te snga ma snga// phyi ma po ni phyi ma yin// yang na phan yon gnyis ka yang // chos dang dad pas rjes 'brangs pa'i// phyi ma snga ma'i btags pa yin// phyi ma yi ni gnyis ka dngos// stobs dang pha rol phyi nas dang // mi 'jigs yon tan la sogs pa// rnam thar sgo dang mngon shes dang // gzungs sgor bcas pa mtha' yas sam// de dag mtha' yas thabs rnams kyi// bsgrub par bya ba gang yin pa// de phyir mtha' yas sgos sgrub pa'i// gzungs zhes bya bar bsgrags pa yin// 'dir ni don gyi gzungs yin pa'am// yang na gzungs don ston pa yi// yi ge tshogs ni 'di nyid la// gzungs zhes bya bar dgongs pa yin// thos sogs las byung shes pa rnams// chung dang 'bring la sogs ldan pa// gzungs kyi don ni thob 'gyur nas// byang chub sems dpar 'gyur ba gang // de dag phyir mi ldog nyid du// mtshungs de dus ni tha dad do// byang chub myur ba nyid gsungs dang // de ni gzhan la ltos te dgongs// dmigs pa thams cad yod min pa// 'dir ni dmigs pa med par bsgrags// dmigs pa yod pa ma yin phyir// dmigs pa med pa'ang rigs ldan min// gang tshe 'di la dmigs med pa'i// spyod pa chen po yod gyur na// de nyid yang dag shes de'i phyir// de las mi 'grub ci zhig yod// khyod kyis nyes pa ma lus pa// spong ba sangs rgyas rjes dran nyid// de yi gnyen po yin pas na// de phyir ci bder bsgom par gyis// 'khor gsum rnam par dag pa'i phyir// sbyin pa la sogs mchog dang ldan// yang dag rdzogs pa'i byang chub rgyu'i// khyad par 'di las thos par 'gyur// 'dir ni thub pa'i dbang po yis// yi ge'i don dang gnyi ga yi// gzungs kyi phan yon bka' stsal te// ci rigs par ni sbyar bar zad// yang na phan yon thams cad kyang // gzungs rnams kun la bshad bya ste// kha cig dag ni dus gzhan las// dgongs pa tsam du zad pa yin// mnyam nyid ces bya dus dang don// gang zag gzhan zhes bya ba yi// dgongs pa rnams kyis thub pa'i gsung // ci rigs par ni rtogs par bya// gzungs zhes bya 'dir kha cig tu// mgon po thugs rje can gyis ni// gzungs zhes pa ni chen po yi// chen po'ang yin par bka' stsal to// gsang sngags tshig ni snga ma yis// bsrung ba'i cho ga 'di byas la// gtsang mas 'du dang chags spangs shing // lus kyi 'du 'dzi spang bya ste// de ni rtog pa'i dra ba yi// rgyun rnams ma lus spangs na ni// sangs rgyas rjes su dran pa tsam// rab tu bsgom pa gus byas las// sems ni rtse gcig byas nas su// sangs rgyas rjes su dran pa ni// de ni cho ga bzhin du bsgom// skyo bar gyur na blo can gyis// der gnas sems kyis dus bstud do// blo can de ltar sgom byed pa// de la zhag bdun tha mar ni// sangs rgyas bye ba brgyad cu rnams// de yi 'og tu gzungs sbyin mdzad// gsang sngags tshig ni re re zhing // sangs rgyas bye bas byin brlabs la// des kyang sngar ni de dag gis// bzlas nas bsrung sogs phun tshogs byas// de phyir sangs rgyas bye ba ni// brgyad cus de la gzungs sbyin mdzad// yang na dgu bcu las thos ltar// bsgoms mthu de ni 'di 'dra'o// gzungs sogs bsam pa bsam bya yin// gzungs med sogs pa bsam bya min// yang na sprul pa bsam bya yin// longs spyod rdzogs pa bsam bya min// yang na bsam bya bsam bya min// dngos bsam bsam bya bsam bya min// gzod nas ma skyes pas med phyir// bsam pa de dag bsam mi bya// chos dbyings soms shig de la yang // log par bsam par mi bya'o// de ltar zhag bdun sems na ni// de yi 'og tu gzungs thob 'gyur// blo ldan ci 'dra gang du dang // ji ltar gnas dang gang bsgoms dang // gang byas pas ni thob 'gyur ba// de ni bzhi pa rnams kyis bstan// khrims ldan de yi mi mthun phyogs// gnyis grol de yi 'phel byed ldan// nyes pa dang ni phan yon rnams// bstan pas de la 'dzud par byed// sngar bstan pa yi don nyid ni// chos kyi rjes 'brangs ched du ste// rigs pa phan yon bye brag gis// tshigs bcad rnams kyis yang bstan to// dgon sogs gnas shing zab mo la// chos rnams la ni legs par spyod// rnyed dang bkur sti tshigs bcad la// lhag par chags med brtul zhugs can// rtag tu sdug pa'i dngos po kun// 'bras bu la ni mi lta'am// 'dzin med sems kyis gtong byed pas// gzungs 'di thob par 'gyur ba yin// dang po gnas yin de nas las// de nas rnyed sogs tshol ba spong // der yang ma zad thams cad la// mi lta bar yang gtong bar byed// don gcig rtogs nas kun shes na// brgyad ces bya bas ci zhig bya// yi ge so so'i don shes na// 'di yang ha cang nyungs pa yin// bstan bya ston pa nyen pa yin// ngo bo de nyid rnam gsum bstan// brgya las bstan bya gang yin de// rnam gnyis thams cad rnam pa gcig // yi ge 'bru brgyad 'di dag ni// byang chub sems dpa' mkhas ldan pa// brgyad po dag gi ting 'dzin rnams// smos pa yin par thub pas gsungs// de yi don ni bsgoms pa la// de kun mngon du phyogs par gnas// gzungs ni thob par bya ba'i phyir// kun du brtson par rab tu byed// byang chub sems dpa' rnams dang ni// sangs rgyas rnams dang gnod sbyin rnams// rim bzhin bkod pa'i dkyil 'khor 'di// rmi lam du ni bstan pa yin// pad+ma'i rgyal po dkar po zhig // 'dab ma brgyad pa yid du 'ong // de dbus thub pa mtshungs med pa// bum pa dang ni bcas par gzhag // 'dab brgyad dag la thub pa'i sras// rnam par snang byed sogs brgyad kun// thub pa dang ni rang rang gi// yi ge sa bon ldan par dgod// 'dab ma rnams kyi bar dag tu// gnod sbyin brgyad gzhag cho ga gcig // cho ga gzhan yang de bzhin du// tshon phye sna lngas gru bzhir bri// mkhas pas de dbus thub pa ni// pad+ma dkar po 'dab brgyad la// bum pa chus bkang ldan par gzhag // de bzhin thub sras de dag kyang // pad+ma gdan bcas chu bum bcas// phyogs bzhi dag tu gnyis gnyis dgod// phyogs kun byang chub sems dpa' yi// bar du gnod sbyin de dag dgod// dkar po'i stan la 'khod rnams so// slob ma gtsang ma yon tan can// gzungs bsgoms rnal 'byor grub 'dod la// bum pa de dag gis dbang bskur// de ltar rmi lam bstan pa yin// cho ga bdag gis gsal brjod la// bdag nyid legs dran bya phyir gyis// mngon pa'i nga rgyal cung zad med// dam pa'i don du stong pa dang // stong min la sogs chos rnams kun// ngo bo nyid med rnam shes pa// khong du chud phyir dang por bzhed// longs spyod rdzogs pa'i sku dang ni// sprul pa'i sku gnyis las skur bstan// de gnyis 'jig rten don 'byor pa// ma lus phyir ni mdzad phyir ro// kun rdzob tu dang don dam par// mtshan dang mtshan med la sogs pa'i// sku gnyis rnam par shes pa ni// khong du chud phyir gzhan du bzhed// byis pa dang ni mkhas pa'i chos// dri ma can dang dri ma med// mi stong min sogs stong min sogs// ji bzhin gnyis ni bstan pa yin// de yi 'jug par rnam par shes// khong du chud pa mngon sum byed// gsum pa 'di ni mkhas pa yis// de lta bur ni shes par bya// skye sogs skye ba med sogs kyis// 'jug pa skye ba med pa dang // 'gag med shes pa gang yin de// khong du chud phyir gzhan du bzhed// snga ma ji ltar snang bar te// phyi ma dam pa'i don du yin// de ltar gang gang don shes pa// khong du chud phyir lnga par bzhed// yang na yang dag mi snang phyir// de gnyis ngo bo nyid med nyid// de ltar yang dag don shes pa// khong du chud phyir lnga par bzhed// gzungs kyi chos kyi rnam grangs kyi// stong pa nyid la sogs pa yi// chos kyi dbyings ni 'di shes pa// rtogs phyir drug pa 'dir bzhed do// yang na gzungs chos rnam grangs kyis// stong pa nyid la sogs pa nyid// chos dbyings yin par rnam shes pa// khong du chud phyir drug par bzhed// ngo bo nyid sogs rnam rtog pa// spang ba'i thabs ni gdul rnams la// bstan par bya phyir mgon rnams kyis// stong nyid la sogs bstan pa mdzad// zhi gnas la sogs nyid yin zhes// chos rnams thams cad mdor sdud de// de dag de bzhin nyid shes pa// khong du chud phyir bdun par bzhed// kun rdzob tu ni chos rnams kun// skad cig pa gang de dag ni// gzod nas zhi phyir don dam du// zad med la sogs bye brag bstan// mngon zhen rnam gsum spang ba'i phyir// zad med la sogs bye brag gam// yang na khams kyi bye brag gis// rnam pa gsum du gsungs pa yin// chos kun mya ngan 'das pa gang // de 'dir de bzhin nyid du bstan// de la 'jug pa rtogs pa ste// de rtogs phyir na brgyad par bzhed// des ni bsod nams skyed pa na// gzungs sam yang na yi ge yi// don la gang gis 'jug 'gyur ba// don rtogs de ni gsum du bstan// thos par 'dod pas nyin re zhing // lhag par rjes su dran par byed// gzungs ni bsod nams chung ngu yis// shin tu thos par mi 'gyur ro// bye brag la ni dgongs pa'i phyir// brtson pa yi ni tshig kyang gsungs// de phyir khrus sogs sngar byas la// klog pa la sogs de dag bya// de ni sbyin pa la sogs la// rtag tu yang dag dga' sogs dang // de ni bdag med la 'jug bya// yang na de dag nyid la 'jug // gzungs kyi chos kyi rnam grangs la// zhugs pa dag la sogs pa de// yang dag dga' ba la sogs bya// yang na gzungs la gzhug par bya// don ni sngar yang bshad mod kyi// chos kyi rjes su 'brang ba'i phyir// rigs pa phan yon bye brag gis// tshigs su bcad pa gnyis kyis bstan// gzungs la brtson pa'i rnal 'byor pa// thob bya ma thob bar du yang // phan yon rnam pa bzhi po dag // bzhi po gsum gyis thob par 'gyur// sngon 'byung ba ni mdor bsdu na// rnam pa dgur ni bstan par mdzad// der yang so sor dbye ba ni// rnam pa mang po'i dbye ba yod// chags bral slob dang mi slob dang // bse ru la sogs rgyal ba'i sras// de dag gis shes lam las 'das/ grangs med la sogs bstan pa yin// gzhal bya'i dngos po bye brag dag // go byed grangs dang bstod gzhal dang // kun nas gzhal dang tshad ces bya// de dag med phyir de skad bstan// snga ma snga ma sgrub pa yi// gtan tshigs phyi ma phyi ma yin// yang na la la sngar ma thos// gang yang rung bas don de ston// gdul bya'i don ni rab sgrub phyir// ye shes spangs pa'i rang bzhin nyid// ci 'dra de ni rgyu dang bcas// phun sum tshogs gnyis bstod pa gsungs// ston pa rnam gnyis gang gis thob// ci 'dra de yi lam rnam gnyis// gang dag la ni de gnas dang // de dang ldan par ston par byed// 'jig rten tshe ni dpag med tshe// thub pa chen po skyes pa de// yongs su mya ngan 'das pa yi// dus bab pa ni de 'dra'o// de yi rgyu ni spangs pa'i phyir// des ni rmugs gnyid de ma bsten// dngos po'i ngo bo nyid shes pas// dga' ba rnam gsum spang bar bya// 'jig rten khams gzhan sangs rgyas rnams// snang ba thob pa des mthong ste// chos bstan pa ni thos so zhes// byas pa'i chos la nyes pa med// yang na blo bzang 'jig rten khams// 'di gzhan sangs rgyas bzhugs pa mthong // bstan pa 'byung la brten nas ni// cig car skye ba 'gag pa yin// rdzogs pa'i sangs rgyas thams cad kyis// bstan de dgu bcu las thob pa// des na chos kyi de kho na// bstan pa thabs dang bcas pa brjod// 'di las chos ni nan tan du// legs su nyams su len par bstan// yang na 'dzin pa la sogs pa// yon tan bskyed par 'gyur ba yin// sangs rgyas gzhan dag ma yin zhes// de yi mtshan ni smos pa mdzad// des na thub pa bzhugs pa ni// 'jig rten phan phyir nyid du bstan// sdom brtson tshul khrims ldan pa dang // gzhan don gzhol bas rtsol ba las// gzungs ni thob par thub pa des// rab tu byung dang ldan pas bstan// mod la zhes bya de ma thag // yang na cig car 'byung ba yin// dgu bcu zhes bya la sogs tshig // des ni dus gzhan dgongs pa yin// phul phyin yon tan ldan pa yi// gzungs ni thob par 'gyur ba'i phyir// bde bar gshegs pa'i sras po de// gzungs thob rnams kyi mchog yin no// ye shes khyad 'phags 'brel pa dang // yon tan phul phyin ldan pa'i phyir// de ni gzungs tshig ldan rnams kyi// mchog tu rgyal ba rnams kyis bstan// spobs pa rgyun mi chad pa rnams// so so yang dag rig thob rnams// de dag phul phyin ldan pa'i phyir// de nang rgyal sras de mchog go// de dag gis gsungs tshul khrims ni// bsgrub pa mnyes byed rung bar 'dod// bskal pa gsum du tshogs rnams ni// yongs su rdzogs byas byang chub thob// dngos po stong pas 'dod mi bya// tshad ma dang yang 'gal ba'i phyir// mi mthun blo ni mi bskyed cing // cis kyang the tshom mi bya'o// thos pa la sogs shes pa'am// yang na tshad ma gsum po yis// yongs su bcad par mi rung phyir// som nyi la sogs tshig gsum smos// spyir bstan pa ni yod mod kyi// 'on kyang bdag gis 'bras bur bshad// 'di ni mtshon pa kho na ste// mdo yi tshig gis mngon pa yin// de ni mi ldog sa yi dang // rdzogs pa'i sangs rgyas mnyes bya yi// rgyur 'gyur bas na de yi phyir// de yis byang chub myur du thob// don dang yi ge gnyis ka las// 'di ni kun chub byed par bstan// thos bsam la sogs thams cad dang // yang na yi ger 'dri sogs kun// rigs pas 'gal ba ma yin dang // yang na ji skad thos pa bzhin// yid la byed pa gang yin pa// de ni tshul bzhin yid byed yin// don dang yi ge'i sgo nas 'di// rgya cher yang dag ston par byed// yang na rnam pa thams cad du// gzungs 'di yang dag ston par byed// de yi de ni bdag nyid kyis// tshad mas shes par mi nus la// gzhan dag gis ni bstan na yang // de ni bsam par mi nus so// shes bya ma lus mkhyen pa'i phyir// 'dren pa rnams kyis de tshad de// mngon sum yongs su mkhyen pa dang // dgongs par yang ni spyod pa yin// blo rmongs rnams dang ma 'dus dang // skye bo blo ni g.yengs rnams phyir// don de tshigs su bcad rnams kyis// thub pa yis ni bzlas te gsungs// gzhi dang rdzas bzang mang po dang // yongs su bkang pa'i bye brag gis// sbyin par bya ba'i khyad las 'di// sbyin pa khyad par 'phags par bstan// gzungs kyi chos kyi rnam grangs la// mngon par brtson pa gang yin pa// de ni gzungs la brtson zhes bya// de ltar skabs kyis mngon pa yin// lus dang ngag dang blo gros la// stobs dang gzi brjid rab rno ba// rim bzhin gzi brjid shes par bya// lus kyi sgra des lus gnas bsdu// lus ni rnam gsum bye brag gis// bsrung skyob sbed gsungs yang na ni// gang phyir gnam bskos la sogs pa'i// bye brag gis ni gnod pa gsum// yang na bdag gzhan rkyen gyur las// gnod pa rnam gsum shes par bya// sems can sems can min bgrang ba'i// bye brag gis ni gzhan gnyis bstan// mngon du phyogs par bya ba gnyis// 'ong bar bya ba'i phyir gsungs te// gcig gis spro bar bya ba bstan// gnyis kyis de dag gus pa ste// gnod sbyin rnams ni 'dod bya'i phyir// 'chag pa bsu ba'i bsam par bsten// de ltar min du zin na ni// de yis lhag pa ci zhig bstan// de ltar don du gnyer shes nas// 'ong bar spro ba'i sems ldan rnams// spro ba'i mthu la dmigs nas ni// de dag nges par 'ong bar 'gyur// gnod sbyin de dag lhags nas ni// brtan bzhin brtul zhugs spyod de la// myur du gzungs kyi sgo rnams ni// the tshom med par ston par byed// yan lag kun gyi gtso bo bzhin// bsnyad pas de dag blo dga' bas// lhags pa yin te de dag las// 'bras bur 'gyur bar the tshom med// yi ge brgyad po de dag ni// byang chub sems dpa' brgyad po yin// de phyir don de bsgoms pa la// de dag thams cad phan 'dogs so// gzhan la phan 'dogs zhugs pa'i phyir// smon lam stobs kyis de dag rnams// de dang der ni skyed byed pa// gang yin de la the tshom med// sems dpa' zhes ni gsungs pa 'di// sems ni snying rjes brlan rnams kyis// phan par bya ba 'dod pa'i blos// snying brtse nas ni bltas pa yin// rgyal ba'i sras po de dag ni// phan pa nye bar bsgrub pa dang // gnod pa med par spang ba yis// gzungs thob bya phyir mngon par brtson// gzungs la brtson byed gang zhe na// gang zhig nyan sems rjes yi rang // 'dri dang lung nod 'don la sogs// ston pa'i tshul gyis brtson byed pa'o// gzungs bskyed cho ga rgyal ba yis// bdag gzhan ltos las bzlas te gsungs// ston pa la sogs bye brag gis// gzhan ni rnam pa gsum du 'gyur// chos dang zang zing bye brag las// bgo bsha' rnam pa gnyis su bstan// chung dang nyung dang mang po ni// rdzas dang grangs dang gnyi gar bstan// gzungs don bstan pa yin mod kyi// 'on kyang spyir yang bstan pa mdzad// byas gzo la sogs gzhan du yang // bya ba'i phyir na gsungs pa yin// 'dir ni gtso bor thub pa yis// 'bras bu gnyis su bstan pa yin// mtho ris la sogs 'bras bu ni// gzhan bstan pa las rtogs par 'gyur// bdag dang gzhan don rim bzhin du// zhus pa dang ni dgos pa ltar// yang na don ni che ba'i phyir// tshig gnyis kyis ni bzlas te zhus// 'di ni go rims kho na bzhin// rgyu dang 'bras bu'i dngos po yis// ming ni rnam pa bzhir mdzad de// de phyir ming nyung lhag pa med// lugs 'byung lugs 'byung ma yin las// sgrub dang bsgrub bya'i dngos po yis// ming ni rnam pa bzhir mdzad te// de phyir mi nyung lhag pa med// yang na yon tan thams cad dang // ye shes phun sum spong phun sum// khyad par 'phags pa phun sum gyi// rten ni de nyid yin phyir ro// thub pa'i gsung las 'jig rten gyis// don chen skyes pa mthong gyur nas// sems ni rangs par gyur pa'i phyir// mkhas rnams mngon par bstod par byed// thub pa'i gsung las rkyen rkyen du// khyad par thob par gyur nas ni// yid kyang dga' bar gyur pa'i phyir// mkhas pas kha cig mngon par bstod// gsal zhing dri med yon tan ldan pa shin tu gting dpag dka' bas nyams dga' gzungs sngags 'di// bdag 'dra nyon mongs shin tu blo zhan gzhan du bdag gis che long rnam par phye ba yi// bsod nams phung po phal chen rnams la phan pa rnyed pa'i mthu can thos pa gang yin pa// de dag thams cad kyis ni 'gro ba 'di dag kun gyis ye shes snying po rtag tu 'chang bar shog // 'phags pa sgo mtha' yas pa bsgrub pa'i gzungs rnam par bshad pa tshig le'ur byas pa/ slob dpon ye shes snying pos mdzad pa rdzogs so// // rgya gar gyi mkhan po pradz+nyA barma dang / zhu chen gyi lo tsA ba ban+de ye shes sde la sogs pas bsgyur cing zhus te gtan la phab pa'o// 