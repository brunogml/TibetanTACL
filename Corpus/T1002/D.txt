@##// rgya gar skad du/ shrI badzra pA Ni nI lAM ba ra d+ha ra ba liM d+hA ra Ni bi d+hi nA ma/ bod skad du/ dpal phyag na rdo rje gos sngon po can gyi gzungs kyi gtor ma'i cho ga zhes bya ba/ dpal phyag na rdo rje la phyag 'tshal lo// bsod nams 'dod dang 'dod la mnyes// bar chod spong dang dug zhi phyir// thugs rje can la gus btud de// gtor ma'i las 'di brtsam par bya// dad ldan byang sems rnal 'byor pa// ser sna med cing gtong brtson pas// bza' ba bca' ba 'jib dang btung // rin chen snod du rab tu bsham// hUM hrIHoM gyis byin brlab bya// bdud rtsi sha lnga ci 'byor pa// mtshan ldan pad+ma'i snod du'o/ sngo dang dmar ba'i dkyil 'khor gnyis// de steng a las ka pA la/ lcags kyu lnga dang sa bon lnga// de nas mdun gyi bar snang la// zla dkyil steng na yi ge hUM// de gyur rtse lnga de nyid can// sngo bskyod me 'bar rdzas rnams khol// 'od kyis zla ba rdo rje zhu// thim pas dngul chu lta bur gnas// de yi steng du oM dkar po'i// 'od kyis gang+gA'i klung sogs bkug // bdud rtsi drangs te gnyis med bstim// 'bru gsum sngags kyis byin brlab bya// de rjes mdun gyi mkha' stong la// paM las chu skyes 'dab brgyad bskyed// de dbus hUM las 'dod lha bskyed// lte 'khor dag la oM las ni// phyogs bzhir sangs rgyas bzhi yang bskyed// 'dab ma mtshams bzhir khro mo ste// gong ras sgo ba bzhi po'o// dmar ba'i sa bon 'dab brgyad dmar// phuHlas 'dab mar klu brgyad bskyed// ze 'bru bcu drug sna tshogs la// bdud dang gnod sbyin sna tshogs bskyed// rang gi snying ga'i 'od kyis ni// 'phros pas sangs rgyas gang+gA yi// bye snyed dkyil 'khor lha la bstim// klu dang gnod sbyin bdud dang ni// sa 'og sa steng sa bla yi// thams cad de gsum dag la/ bstim// spyan la sogs pas dbang bskur te// sku dang gsung dang thugs lhar gyur// mchod pa rnams kyis yang dag mchod// sangs rgyas rnams dang mgron rnams kyi// rang rang lce la rdo rje ni// hUM las nas tshad tsam ni bskyed// rtse mo dag la oM bsams te// 'od 'phros drangs pas gsol bar bsam// gnyis med ye shes thob 'gyur te// nyi shu rtsa gcig sngags kyis mchod// gtso bo nyid la gtso bo ste// 'khor ni so so'i sngags rim bzhin// a kA ro mu khaM sarba d+ha rmA NAM A d+ya nu t+pan+na twAta/ gnyis la sbyin pa gong dang 'brel// de nas bstod cing gsol ba gdab// so so yi ni sngags kyis ni// rang rang gnas su gshegs su gsol// spyod lam gyi ni dus dag tu// rang nyid lha yi rnal 'byor bya// 'di yis phan dang bsod nams ci bsags pa// 'bras bu myur zhing longs spyod rnams ni thob// bgegs rnams zhi dang gdug pa zhi byed shog // bde ba mchog chen bdag gis thob par shog // dpal phyag na rdo rje gos sngon po can gyi gzungs kyi gtor ma'i cho ga zhes bya ba nam gru'i rigs las byung ba dngos grub brnyes pa/ slob dpon chen po bram ze'i btsun pa dzA ba ri pa'i zhal snga nas mdzad pa rdzogs so// // bla ma de ba pUr+Na ma ti dang / lo tsA ba she'u badzra de bas bsgyur ba las/ slad kyi bdag dge slong chos kyi bzang pos bla ma la shin tu legs par zhus te/ phran bu tsho bcos pa lags so// 