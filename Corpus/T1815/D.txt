@##// dpal rdo rje can la phyag 'tshal lo// gzhon nu'i gdon bzhi las thar bar 'dod pas/ sngon dus dang mtshan nyid shes par byas te/ 'di la nam gru'i gdon dang / nam mkha'i lding gi gdon dang / skem byed dang / gzhon nu dang bzhi ste/ go rims kyis bram ze dang / rgyal rigs dang / rje'u rigs dang / dmangs rigs la gnod par byed do// tshes gnyis dang bcu gcig dang / yar ngo'i tshes lnga dang bcu pa la 'jug go// zhugs pa'i mtshan nyid ni mig gyen la blta zhing mgo bo 'khor/ rims dang lud pa ser po dbugs mi bde ba ni nam grus zin pa'o// 'di ni lhag par rgan pa dang / byis pa gsod par byed pa'o// mig thur la phab/ so 'cha' rngam pa brtsegs/ rims kyis btab pa ni nam mkha' lding ngo // lus 'dar zhing kha dbyal rngam zhing sems rgod mgo 'phur zhing du/ rims dang 'gro bar byed/ byis pa la btab na kha nas dri nga ba 'byung ba dang / lus la rma dang 'brum bu 'byung ba dang / tsha zhing gdong me dang 'dra/ 'khru zhing skyug pa dang / nu ma la sos 'debs pa dang / lan grangs mang du ngar zhing 'dar/ mig dmar la mchu mur ba ni skem byed kyis zin pa'o// las byas pa'i tshe rkang lag tshigs gzhin/ mig 'khor zhing lta bar byed/ mig ya gcig btsums/ smin ma g.yas 'degs pa ni gzhon nu skyong ba'i mtshan ma'o// de las thar pa'i thabs ni sngon du gtor ma sbyin no// snum khur dang / 'bras yos dang / 'bras chan dang / sha dang / chang dang / til dang / pu shel tse dang / 'bras kyi 'o thug dang / 'gron bu dang / gser dang / nad pa'i gos dang bcas pa'i ba liM ba lang gi rwa'am shing skam po'i drung ngam ma mo'i khyim du ba liM dang / srid la me dang bcas pa sbyin no// de nas nad pa la khrus byas la ka ko la dang / ram nye dang / seng phrom dang / skyer pa/ yung nga / ka pi ta'i khu ba/ pa la sha'i lo ma/ sbrang rtsi dang seng ldeng snying po// tsha ba gsum dang / btsod dang / shing mngar rnams cha bsnyams la ra'i chu dang lhan cig tu btags la de nas mar phul bzhi chu phul bcu drug tu btsos la/ me chung ba la btsos/ khrus byas la de la sngags btab la/ snga ma bzhin du byas la gzhon nu'i gdon rnams las thar bar 'gyur ro// slob dpon ye shes rdo rjes mdzad pa rdzogs so// 