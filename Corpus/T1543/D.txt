@##// rgya gar skad du/ ma hA kA ru NI ka sto tra tso da naM/ bod skad du/ thugs rje chen po la bstod cing bskul ba// bcom ldan 'das thugs rje chen po la phyag 'tshal lo// thugs rje chags pas rnam gzigs bcom ldan 'das// spyan ras kyis gzigs spyan zur bdag la gzigs// spyan zur gzigs pa tsam gyis 'gro rnams kyi// sdug bsngal nyam thag zhi mdzad khyod la mnga'// mtha' med g.yang sar lhung nas sa 'og gi// mun nag thibs por gtan du 'khyams pa bdag // nyam thag phongs pas thugs rje mchog sbyin cing // yongs su bskyab pa'i dus la di ring bab// sdug phongs gang gis nga ni dran byas na// de yi nyam thag nga yis bsal lo zhes// khyod kyis zhal bzhes mngon mdzad deng bdag gi// nyam thag bsal te 'bras bu mchis par mdzod// mthong dang thos dang reg dang dran pa yis// nad gdon thams cad ngas bsal zhes gsungs pas// nad kyis gdungs pa'i 'gro ba bdag cag la'ang // mchog sbyin nyid kyis zhal bzhes ma bsnyel mdzod// 'gro rnams gang dag sdug bsngal de dag gi// nyam thag kun tu bcad par bya'o zhes// dgongs nas mgon po gzhan du rnam rgyu na// bdag cag sdug bsngal khyod kyis ma gzigs sam// gang gis khyod nyid dran pa tsam gyis kyang // de mod nyam thag ma bsal 'ga' med la// bdag kyang rtag tu nyam thag gzir bzhin du// khyod kyi drin kyis ma bskyabs skal chungs so mthu ldan khyod kyi thugs rje'i blo gros kyis// lan la mi re bzhin du phan 'dogs la// bdag kyang khyod la skyabs su mchi bzhin du// sdug phongs 'di 'dra'ang mi gzigs kye ma'o brlag // ji lta ji ltar nyon mongs gyur pa dang // ji lta ji ltar brten med phongs gyur pa// de lta de ltar khyod kyi thugs rje yang // der ni phyi phyir mngon par 'phel lo skad// sdig ldan bdag gi nyam thag sdug bsngal yang // shin tu brnag dka' rten med skyabs med bzhin// de dag las bdag thugs rjes bkol mdzad na// khyod kyi thugs rje phyogs gcig ci ru rung // 'gro ba gang gis skyes mchog khyod dran na// don med gyur pa sngon chad 'ga' ma mchis// sdug bsngal shin tu drag pos nyam thag 'dis// brlag la khad kyi mgon khyod bdag la dgongs// thugs rje'i gnas gyur sdug phongs ma lus pa// phongs pa thugs rje chen pos 'phrogs mdzad pa// khyod kyis gal te bdag la ma gzigs na// bdag gi rten gzhan gang lags gsung du gsol// mgon po khyod la skyabs su mchi dgu la// mod la sdug bsngal ma zhi 'ga' ma mchis// bdag kyang skyabs su mchi yis brtse ba yis// sdug bsngal nyam thag 'di las bskyab tu gsol// khyod kyi mtshan tsam grag la brten pas kyang // sdug phongs ma lus zhi bar 'gyur lags na// bdag gis 'bad kyang 'bras bu ma mchis ba// de 'dra'i thugs rje ci las gyur pa lags// khyod kyis grub brnyes bzhin du sems can rnams// yongs su bskyab phyir smon lam mdzad lags na// bdag kyang sems can grangs las ma 'das pas// mchog sbyin bdag gi sdug bsngal dbrog tu gsol// nyi ma'i 'od kyis mun pa'i tshogs bcom bzhin// zla gsal dri med khyod ni rab bzhugs kyang // da dung bdag ni sdug bsngal gyis non cing // sdig pa'i mun pas non pa skal chungs so// skye bo rnams kyis gang zhus skyong mdzad pa// de nyid bdag gis zhus bzhin mi gnang ba// mtshams las thar par skal ba med dam ci// shin tu ngan nam cir thal yi re mug // mgon po khyod ni sems can phan pa'i phyir// thugs rje chen po ma spangs bzhin du yang // sdug bsngal brnag dka'i rang bzhin gsol 'debs la// skyob pa mdun na gnas bzhin 'o dod 'bod// 'jig rten skye bo'i pha ma'ang 'di ltar du// kha mchus btab par gyur kyang mi skyo bzhin// sems can phan brtson khyed la'ang 'khor ba nas// 'khor ba'i tshe na bdag ni skyabs mchi zhing // nag po'i las kyis nyin dang mtshan du ni// mngon par zil gyis non par gyur pa dang // sdug bsngal cher gdungs 'di las thar bya'i phyir// nyin rer 'o dod 'bod kyis ma skyo srungs// de ltar bdag gis bos shing smre ba yis// khyod thugs shin tu thugs rjes brlan gyur pa// de ltar skye bo sdug bsngal brgyas gzir ba// kun la'ang srid bcom khyod ni dgongs mdzad cing // thugs rje'i dbang gyur thugs ni brtan pa yis// gzhan don 'ba' zhig lhur len yon tan ni// bla ma'i gnas gyur khyod ni sdug bsngal kun// 'phrog pa'i nus mthu ldan pa de bzhin shog // bdag gi srid pa mthar mdzad spyan ras gzigs dbang la// bstod bskul 'di bgyis bsod nams thob pa gang yin des// bcos min rab zhi'i bde ldan bde ba can du ni// 'gro kun sdug bsngal gzir spangs rab tu phyin gyur cig // thugs rje chen po la bstod cing bskul ba nyer bzhi pa/ dge bsnyen chen po zla bas mdzad pa rdzogs so// // rgya gar gyi mkhan po par me shwa ra dang / bod kyi lo tsA ba 'gos lhas btsas kyis bsgyur cing zhus te gtan la phab pa'o// 