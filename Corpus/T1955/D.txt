@##// rgya gar skad du/ d+hA ra NI sarba sA d+ha na kra ma dwa ya nA ma/ bod skad du/ gzungs thams cad kyi sgrub thabs rim pa gnyis pa zhes bya ba/ sgo drug zhi khro'i lha tshogs la// kun nas dang bas phyag 'tshal te// sany+tsa la sogs don du ni// du ma gzungs kyi sgrubs thabs ni// spyi dang bye brag ldan tshul gyis// de ni nga yis bstan te bri// nyams dga' bde ba'i gnas su ni// spyod gnyis ldan pa'i rnal 'byor pas// dkyil 'khor chen po bsham par bya// ras ris mchod pa bsham par bya// bde ba'i stan la 'dug byas te// snying gar zla dkyil hUM bsams te// de yi 'od kyis phyogs bcu yi// sangs rgyas 'khor bcas mdun du dgug // bdun po rnam dag rdzogs par bya// de rjes stong pa'i ngang la gnas// yaM dang baM dang laM las ni// rlung mtsho rin chen sa gzhi bsam// de steng b+h+rUM zhu gzhal yas khang // gru bzhi pa la sgo bzhi pa// rta babs bzhi yis rnam mdzes pa// 'khor lo pad+ma 'dab brgyad bsam// pho brang dbus kyi lte ba la// rang gi yi dam oM du bsam// de las 'od 'phros las gnyis byas// slar 'dus gser gyi pu stir bsam// yang 'phros slar 'dus thim gyur pas// gtso chen pha rol phyin ma de// gser 'od skyil krung 'khor lo dang // me tog pusti mnyam gzhag go// de nas zhi ba'i lha gnas su// paM las pad+ma'i gdan du bsam// khro bo yi ni gnas rnams su// ma dang a dang paM las ni// nyi zla pad+ma'i gdan du bsam// gtso bo'i thugs las 'od zer 'phros// las gnyis byas te lha gnas su// AHdang oM dang hrIHdang a// dkar ser dmar ljang zhi gnas su// hUM ni mthing nag 'phros nas su// de dag la yang 'od 'phros pas// las gnyis byas te slar 'dus pas// so so'i mtshan mar bsgom par bya// de las kyang ni 'od 'phros pas// slar 'dus de nyid la thim pas// so so'i sku ru bsgom bya ste// dbus kyi 'dab ma rnams la ni// ye shes dbang bskur ldan ma dang // rdo rje dbyings kyi dbang phyug ma// rdo rje mi pham so sor 'brang // sdig pa spong ba gdugs dkar mo// bdud 'joms sgo mtha' sgrub pa ste// kun kyang sku mdog gser 'od la// zhal gcig phyag gnyis bdag nyid can// g.yas na ral gri g.yon me tog // kun kyang de thogs zhi 'dzum can// rin chen rgyan klubs bsam par bya// shar gyi pad+ma'i lte ba la// gser mdog shAkya seng ge ste// skyil krung 'khor lo bsnams par bsam// de yi phyogs kyi 'dab ma la// spyan ras gzigs dang byams pa dang // nam mkha'i snying po kun tu bzang // lag na rdo rje 'jam pa'i dpal// sgrib pa sel dang sa yi snying // dkar ser mthing ser yang mthing ser// ljang gu sngon po mdog yin no// kun kyang rgyan klubs me tog bsnams// 'dzum bag bzhin rgyas bsam par bya// lho yi pad+ma'i lte ba la// rig pa'i rgyal mo rma bya can// mthing gzhal gsum phyag drug ma// rma bya'i mjug sgo mda' dang ni// mchog sbyin rnams ni go rims g.yas// rin chen gzhu dang rnga yab bsnams// go rims bzhin du g.yon na'o// sna tshogs rgyan dang gos 'chang ba'o// de yi phyogs kyi 'dab ma la// dang po'i 'dab ma stong chen mo// zhal gcig phyag drug dkar mo ste// ral gri mda' dang mchog sbyin rnams// go rims bzhin du g.yas na'o// zhags pa gzhu dang dgra sta bsnams// go rims bzhin du g.yon na'o// gnyis pa so sor 'brang ma ste// zhal bzhi ma la phyag brgyad ma// pad+ma dang rgyan rtse gsum dang // 'dab brgyad dgra sta bcas pa la// ral gri pad+mar bcas pa dang // pad+ma dung dang bcas pa'o// dang po gnyis g.yas tha ma g.yon// gsum pa bsil tshal mdog dmar po// zhal gcig phyag bzhi'i bdag nyid can// phreng ba mchog sbyin g.yas na'o// rdo rje lcags kyu g.yon na'o// bzhi pa gsang sngags rjes 'dzin ma// ljang gu zhal gcig phyag bzhi ma// rdo rje mchog sbyin g.yas na'o// dgra sta zhags pa g.yon na'o// kun kyang sna tshogs rgyan brgyan bsam// de dag bar gyi 'dab ma la// yul 'khor srung dang 'phags skyes po// mig mi bzang dang rnam thos sras// dpa' bo yi ni cha lugs la// pi wang ral gri sbrul zhags dang // mchod rten phyag na bsnams pa'o// nub kyi pad+ma'i lte ba la// mgon po bde gshegs tshe dpag med// sku mdog dmar po ting 'dzin rgya// de yi phyogs kyi 'dab ma la// 'khor los sgyur rgyal bzang po mchog // gzi brjid can dang zla ba dang // snyan pa dri med bzang po tog // bkod pa chen po spyan ras gzigs// mthu chen thob ste de dag kyang // kun kyang dkar ser me tog bsnams// zhi ba 'dzum bag bsam par bya// byang gi pad+ma'i lte ba la// chos yum dmar ser pu sti gsum// me tog stong thogs 'dzum bag can// rgyan ldan pa ni bsam par bya// de yi phyogs kyi 'dab ma la// gdugs dkar rnam rgyal gtsug gi nor// dri ma med pa'i gtsug tor te// dkar dang sngo bsangs dmar ser mdog // gdugs dang rgyal mtshan ral gri dang // rin chen bsnams te 'dzum bag can// de yi bar gyi 'dab ma la// 'od zer can dang par+Na dang // ri khrod lo gyon dpal lung bstan// mthing ga gcig dang gzhan rnams ser// phyag bzhi dUR+Wa ltar sngo gcig // de yi phyag mtshan gyur pa ni// mchog sbyin 'bras bu dgra sta bsnams// zhags pa dbyug to g.yon na'o// ri khrod lo gyon dgra sta'o// 'od zer mya ngan med shing bsnams// me tog bsnams pa khro 'dzum bsam// byang shar pad+ma'i lte ba la// bde gshegs tsan+dan yan lag ser// zhi des tsan+dan bsnams par bsam// de yi phyogs kyi 'dab ma la// blo yangs 'brug sgrogs sgrib pa sel// yon tan 'byung gnas 'od dpag med// kun nas spos mchog rgyal mtshan rtsal// nga rgyal gnon dang rgya mtsho dbyangs// kun kyang dmar ser zhi tshul la// sa gnon pa yi phyag rgya'o// shar lho pad+ma'i lte ba la// bde bar gshegs pa sgron ma mchog // ljang gu 'dzum bag sa gnon bsam// de yi phyogs kyi pad+ma la// sems dpa' 'od chen 'od dpag med// mi pham pa dang 'jam dpal dang // dri ma med dang rdo rje snying // rgyal ba can dang mtshan mo bzang // kun kyang dmar ser me tog 'dzum// lho nub pad+ma'i lte ba la// mkha' lding gser gyi 'dab ma can// rdo rje'i mchu la lus 'bar ba// khro bo 'jigs rung rtsal can la// rgyan brgyan klu la stan byas bsam// de yi phyogs kyi 'dab ma la// sbas pa rdo rje kun 'bar glog // 'bar ba'i gzi brjid gnam lcags mchu// dkar dmar ser dang sngon po ste// sbrul zan bzhi ni bsam par bya// de yi bar gyi 'dab ma la// khyab 'jug tshangs pa dbang phyug dang // drang srong ri byi bsam par bya// nub byang pad+ma'i lte ba la// mgon po spyan ras gzigs yum ni// dkar 'dzum me tog bsnams pa bsam// de yi phyogs kyi 'dab ma la// spyan ras gzigs dbang bcu gcig zhal// phyag drug phyag mtshan bsnams pa bsam// gzhan gyis mi thub rin chen phreng // stobs chen dang ni mdangs phyir 'phrog // kun kyang mdog dkar rin chen phreng // 'khor lo lcags kyu bsnams pa'o// de yi bar gyi 'dab ma la// gser can dang ni rnam rgyal can// 'gro lding ba dang dbyig dang ldan// ser dang dkar dang mthing ljang ngo // kun kyang khro 'dzum 'khor lo bsnams// bcu drug pa yi 'dab ma la// rnam par gzigs dang thams cad skyob// log par dad sel gser thub dang // 'od srungs dang ni mar me mdzad// kun kyang zhi tshul sa gnon rgya// yongs grags dpal dang rin chen zla// gser bzangs dri med mya ngan med// chos bsgrags rgya mtsho chos rgya mtsho// bai DUr 'od kyi rgyal po ste// kun kyang nam mkha'i mdog lta la// sman mchog a ru bsnams pa'o// mi 'khrugs pa dang 'od stong 'bar// snang ba mtha' yas de bsam bya// ser sngo dmar ba'i mdog yin no// kun kyang ting 'dzin phyag rgya'o// sum cu rtsa gnyis rtsibs la ni// lag na rdo rje rnam 'joms dang // me ltar rmongs byed be con dang // kun kyang mthing ga khro bo'i cha// rdo rje be con bsnams pa'o// gzhon nu bsod nams rgyal mtshan ni// e na'i lpags gyon sbrul gyis brgyan// dug gi me tog thogs pa'o// khro bo me yi kha la ni// mthing ga me dpung lag na thogs// tshogs bdag dkar po lcags kyu bsnams// rnam rgyal dbyug pa sngon po dang // gshin rje gshed dang mi g.yo mgon// rta mgrin gzhan gyis mi thub dang // bdud rtsi 'khyil dang khams gsum rgyal// kun kyang khro bo'i tshul can la// mthing ga rdo rje bsnams pa bsam// phyogs mtshams 'khor lo'i rtsibs la'o// hUM kA ra dang stobs po che// cha lugs gong dang mthun tshul la// 'khor lo gnyis kyi rtsibs la bsam// rgyal ba khyu mchog 'brog gnas dang // gangs gnas lnga rtsen nor bzangs dang // gang bzangs dang ni grags bzangs dang // sa mdzes dang ni phreng mdzes dang // kun kyang khro tshul gnas ser la// thams cad dbyug to bsnams pa'o// nag po che dang lha mo nag // dbyug to zhags pa thogs pa la// khro bo'i gzugs can bsam par bya// rdo rje 'chang ni gtum mo dang // rdo rje khro mo pho nya mo// khro bo rdo rje lu gu rgyud// rig sngags khro bo rgyal ba can// kun kyang mthing ga khro tshul can// rdo rje rdo rje'i lu gu rgyud// de dag phyag na bsnams par bsam// khro bo bar du gcod sbyong dang // khro bo mi 'jigs sbyin pa ste// dkar ser khro tshul rdo rje bsnams// de yi phyi yi khyams la ni// gzungs rnams kun ni thams cad nas// mtshan brjod bde gshegs mtha' dag dmigs// lha mo sgo ba rang bzhin dmigs// de nas phyi yi rim pa ni// 'khor ba'i le tse khra bo la// gza' dgu dang ni rgyu skar ni// nyi shu rtsa brgyad bsam par bya// de yi phyi yi khyams la ni// du ma gzungs nas brjod pa yi// gnod sbyin klu la sogs pa yi// mthu chen thams cad dmigs par bya// sgo de rgal ba'i phyi rnams su// sna tshogs gzungs nas brjod pa yi// snying rje'i tshogs rnams thams cad dmigs// gal te bye brag sgrub byed na// tshogs gnyis gdan dang sa bon dang // gang bskyed pa yi sku de rnams// gong du mthun pa'i sku ru bskyed// de ltar bsdus te bye brag lha// gang 'dod pa ni bskyed par bya// de nas ye shes lha tshogs ni// nam mkhar bkug ste mchod nas ni// phyag rgya bzhi yis gnyis med bya// sku gsung thugs kyis byin gyis brlab// de nas phyogs kyi sangs rgyas kyis// bum pa'i dbang ni bskur bar bsam// de lta bur ni bsgom par bya// de bskyed bzlas pa bya ba yin// thun mtshams gtor btang ye shes gshegs// sgrub pa'i thabs kyi rim pa ste dang po'o// // de nas snying po bsdus pa'i rim pa ni/ de ni rgyas pa btu bar bya// so so'i gzugs kyi nang nas te// shAka thub yum gyi snying bo ni// yi ge nyung na mu ne yin// lha mo brgyad kyi snying po ni// lha mo brgyad kyi gzungs nang nas// ye shes dbang bskur rdo rje dbyings// so sor 'brang gsum snying po ni// so so'i gzugs kyi nang nas ni// tha ma'i sarba man chad yin// gzhan rnams mi btu gzungs na bzhin// sems dpa' 'khor brgyad snying po ni// dkyil 'khor brgyad pa'i nang bzhin no// yang na mtshan brgya rtsa brgyad kyi// nang gi gzungs rnams bzhin du'o// rma bya yi ni snying po ni// rma bya'i snying po'i nang nas kyang // na ra ya yi sngags yin no// stong chen gyi ni snying po ni// gzungs na sngags kyi tha ma'o// so sor 'brang ma'i snying po ni// snying po gsum gyi sngags nang nas// rab tu gsang ba'i snying po'o// bsil ba'i tshal gyi snying po ni// gzungs sngags gnyis pa yin par 'dod// gsang sngags gsum pa yin par 'dod// tshe dpag med kyi snying po ni// de mdo'i sarba saM skA ri// de yi 'khor gyi snying po ni// 'chi med rnga sgra'i sngags gzhug gi / a mr-i ta yi sngags yin no// chos yum gzungs kyi snying po ni// gzungs sngags dang po yin par 'dod// gdugs dkar snying po a na le// tha ma'i sngags gzhug nang bzhin no// rnam par rgyal ma'i snying po ni// gsang sngags de yi tha ma yi/ sarba ta thA mar bcad do// gtsug gi nor bu'i snying po ni// sngags de yi ni tha ma yi// sarba rnams gnyis mar bcad do// gtsug tor dri med snying po ni/ sngags de yi ni tha ma yi// sarba rnam gnyis mar bcad do// 'od zer can gyi snying po ni// gzungs sngags tha ma yin par 'dod// par+Na'i snying po de nang bzhin// ri khrod lo gyon snying po ni// tad+ya thA nas bzung nas ni// swA hA dang po yan chad do// dpal lha lung bstan snying po ni// sngags de yi ni gzhung gi ni// tha ma'i sarba mar bcad do// tsan+dan yan lag snying po ni// de yi sngags kyi nang nas ni// sarba b+hU ta a ti ta// de ni mar bcad yin par 'dod// bde gshegs bdun gyi snying po ni// khyad par can gyi mdo ji bzhin// nor gyi rgyun gyi snying po ni// sngags de yi ni tha ma yi// oM bzhi po ni yin par 'dod// sgrol ma mchog gi snying po ni// de yi gzungs kyi nang bzhin no// mi pham 'jam dpal snying po yang // sgrol ma mchog gi gzungs nang bzhin// dri ma med pa'i snying po ni// dri med gzungs sngags tha ma'o// rdo rje snying po de nang bzhin// rgyal ba can gyi snying po ni// gzungs sngags dang po yin par 'dod// mtshan mo bzang po'i snying bo ni// gzungs nas sngags kyi tha ma'o// mkha' lding gtso bo'i snying po ni// tshangs pa khang par gzungs mthu yis// sngags rings de yi mjug gi ni// ta thA ga ta mar bcad do// sbas pa rdo rje kun 'bar glog // mchu yi nang nas 'byung bzhin no// 'bar ba gzi brjid snying po ni// mchu yi gzungs sngags tha ma yi// oM di ri di ri mar bcad yin par 'dod// gnam lcags mchu yi snying po ni// gnam lcags sngags kyi tha ma yin// oM di ri di ri de ni mar bcad yin par 'dod// ri byi'i sngags ni de nang bzhin// spyan ras gzigs yum snying po ni// sarba gnyis po mar bcad yin// bcu gcig zhal gyi snying po ni// de yi gzungs kyi nang bzhin no// rin chen phreng ba'i snying po ni// gzungs sngags gnyis pa yin par 'dod// stobs can gyi ni snying po ni// gzungs sngags tha ma yin par 'dod// mdangs phyir 'phrog gi snying po ni// de yi gzungs kyi nang bzhin no// gser can gyi ni snying po ni// gzungs sngags tha ma yin par 'dod// rnam rgyal can gyi snying po ni// gzungs sngags dang po yin par 'dod// 'gro lding pa yi snying po ni// gzungs sngags dang po yin par 'dod// dbyig dang ldan pa'i snying po yang // de yi gzungs kyi nang bzhin no// bde gshegs rabs bdun snying po ni// sangs rgyas bdun pa'i gzungs nang bzhin// sman bla mched bdun snying po ni// gzungs sngags bar ma yin par 'dod// mi 'khrugs pa yi snying po ni// las sgrib sbyong ba'i gzungs nang gi / kaM ka ni ni yin par 'dod// 'od stong 'bar gyi snying po ni// rgya chen thogs med gzungs nang gi / mjug gi sngags thung yin par 'dod// snang mtha' yas kyi snying po ni// de yi gzungs sngags tha ma'o// lag na rdo rje'i snying po ni// tad+ya thA nas tha ma'o// rnam par 'joms pa'i snying po ni// de yi sngags kyi gzhug gi ni// na mash+tsaN+Da man chad do// me ltar rmongs byed snying po ni// sngags de yi ni nang nas ni// sarba de ba nA ga man chad do// be con chen po'i snying bo ni// gzungs sngags dang po'i nang nas kyang // sarba a ta sa ta na// de ni mar bcad yin par 'dod// dug sel gyi ni snying po ni// de dag gzungs sngags dang po yin par 'dod// me kha la yi snying po ni// gzungs sngags dang po'i nang nas kyang // sa man na sa re// de ni mar chad yin par 'dod// tshogs kyi bdag po'i snying po ni// de yi gzungs kyi sngags gzhug gi / tad+ya thA nas tha ma'i bar// khro bo bcu yi snying po yang // rang rang gzungs kyi nang bzhin no// yang na bskor ba'i gzungs bzhin no// rnam par 'joms pa'i badzra bcu// khro bcu'i sngags su 'dod pa yin// lag na rdo rje bcu yi ni// snying po gzungs sngags tha mar 'dod// nag po chen po'i snying po ni// de yi gzungs kyi nang bzhin no// lha mo nag mo'i snying po yang // de yi gzungs kyi nang bzhin no// rig sngags rgyal ba can nang nas// khro bzhi'i sngags ni btu bar bya// gtum po yi ni sngags gnyis las// sngags tshan 'og ma yin par 'dod// rdo rje khro bo'i sngags de nyid// rdo rje pho nya mo yi sngags// mdung rtse gsum pa'i sngags yin no// khro bo lu gu rgyud sngags ni// gzungs kyi nang bzhin kho na'o// rig sngags rgyal ba can sngags ni// dza ya dza ye'i sngags yin no// khro bo bar du gcod sbyong sngags// gzungs sngags tha ma yin par 'dod// khro bo mi 'jigs sbyin sngags ni// sngags de nyid kyi nang nas kyang // sarba dur shar mar bcad do// de dag lha mngon nang nas btu// gzungs chen po yi snying po ni// gzungs sngags dang po yin par 'dod// sangs rgyas snying po'i snying po ni// gzungs sngags dang po yin par 'dod// dbang phyug chen po dka' thub bzang // de la bcom ldan bka' stsal pa'i// sangs rgyas snying po'i gzungs sngags gzhug // sarba a ka rnam gsum yin// dbang bskur gzungs kyi snying po ni// de yi gzungs kyi nang bzhin no// kun bzang gzungs kyi snying po ni// gzungs sngags tha ma yin par 'dod// rten 'brel gzungs sngags ye d+harmA// me tog brtsegs gzungs snying po ni// sngags de nyid kyi nang nas kyang // a mr-i ta ni mar bcad do// sa dbang gzungs kyi snying po ni// sngags de yi ni gzhug gi ni// sa mya ka saM bud mar bcad do// yi ge drug pa'i snying po ni// gzungs sngags tha ma yin par 'dod// shes rab nyi shu rtsa lnga'i sgo// snying po oM du 'dod pa yin// mig sbyong gzungs kyi snying po ni// de yi gzungs kyi nang bzhin no// gzi can zhus pa de nang bzhin// sangs rgyas yan lag snying po ni// gzungs sngags dang po yin par 'dod// gzhang 'brum sel ba'i snying po ni// gzungs sngags tha ma yin par 'dod// sgo drug snying po de nang bzhin// bu mang bton pa'i snying po ni// de yi gzungs kyi nang bzhin no// rims nad zhi gzungs de nang bzhin// chos kyi rgya mtsho'i snying po ni// gzungs sngags tha ma yin par 'dod// sgo mtha' yas kyi snying po ni// sngags de yi ni mjug gi ni// sarba man chad yin par 'dod// lus dbyibs mdzes gzungs snying po ni// sngags de rang gi mjug gi ni// ma hA bo d+hi sa twa dang // de ni mar bcad yin par 'dod// dbugs chen gzungs kyi snying po ni// gzungs sngags tha ma yin par 'dod// gza' rnams yum gyi snying po ni// gza' yum sngags kyi gzhug gi ni// sarba rnam gnyis yin par 'dod// ri rab khang brtsegs snying po ni// gzungs sngags tha ma yin par 'dod// mtshan brgya rtsa brgyad snying po ni// de rang mtshan gyi nang bzhin no// yangs pa'i grong khyer 'jug gzungs kyi// gsang sngags dang po bi sa ra// de yi snying po yin par 'dod// sangs rgyas bcu gnyis snying po ni// mi btu de yi rang bzhin no// sgo bzangs gzungs kyi snying po ni// gzungs sngags dang po yin par 'dod// nad rnams zhi gzungs snying po ni// mi btu de yi rang bzhin no// byang chub rgyan 'bum snying po ni// sngags gzhug sarba man chad yin// nI la kaN+Tha'i snying po ni// sngags de yi ni mjug gi ni// At+yA ba lo ki te// de ni man chad yin par 'dod// lag na rdo rje gsang ba'i bdag // ming brgyad gsang sngags bskor ba yis// de yi snying po de nang bzhin// mdo sdong brgyan pa'i snying po ni// gzungs sngags gsum po yin par 'dod// mchod pa'i sprin gyi snying po ni// mi btu de yi rang bzhin no// za ma tog gi phyag rgya yi// de yi gzungs kyi sngags gzhug gi / sarba man chad yin par 'dod// dra byi rig pa'i rgyal mo'i sngags// gzungs sngags dang po yin par 'dod// sprin gyi gzungs kyi snying po ni// bde sbyin sngags ni yin par 'dod// rlung gi dkyil 'khor snying po ni// gzungs sngags tha ma'i nang nas kyang // na mo rat+na tra yA ya// de ni mar bcad yin par 'dod// uTI Sha la sogs pa'i gzungs// snying po rang gzhung gsal ba yang // de yi gzungs kyang 'ga' zhig mchis// de dag ma btus de nang bzhin// de ltar sna tshogs gzungs nang nas// mkhas pas de ltar btu bar bya// snying po btu ba'i rim pa ste gnyis pa'o// // da ni rim gnyis mjug bsdus te// gong bzhin sgrub pa'i thabs bsgoms nas// snying po btu rim bzhin du ni// gtso bo nas ni 'khor gyi bar// rgyas dang 'bring dang bsdus pa yis// bsnyen pa tshad du bskyal bar bya// de nas las la sbyor ba ni// dbang bskur dus su rig sngags bzhin// khrus kyi cho ga'i dus su ni// kun khyab gzungs kyi cho ga bzhin// gzungs brjod mjug gi cho ga'i dus// rang gi cho ga'i gzhung bzhin no// de bzhin las la sbyar bar bya// bye brag tu ni sgrub byed na// bye brag sgrub pa'i thabs bsgoms nas// bye brag snying po bzlas par bya// de nas las la sbyar ba ni// zhi ba rim drug gdon dgrol sogs// zhi ba'i las la sbyar bar bya// drag po'i rim drug gdon dgrol sogs// drag po'i las la sbyar bar bya// kun khyab las sbyor thams cad kyis// las rnams thams cad mthar 'byung ba'o// gzhan las sogs pa'i gzungs rnams la// rten gyi gang zag mos byung na// de yi gzhung na lha gsal na// de gzhung bzhin du lhar bskyed de// de gzhung gsal bar ma gyur na// zhi la bstan bdag drag po la// khro bo phyag na rdo rje la// bskyed tshul sgrub pa'i thabs bzhin no// las sbyor snying po gong bzhin no// de ltar sgrub pa'i thabs sbyangs nas// klu dang gnod sbyin la sogs pa'i// gdon rnams thams cad sel bar nges// mdze dang phol mig rims la sogs// nad rnams thams cad sel bar nges// tshe 'di'i 'dod dgu thams cad 'grub// sdig pa thams cad zad par byed// dri ma thams cad 'khrud par byed// sdig pa sbyong ba'i mchog yin no// phyi mar mtho ris thar pa'i rgyu// sgrub pa yi ni mchog yin no// de yi phan yon mang po ni// so so'i sna tshogs gzungs nang nas// rgyas shing gsal bar bstan pa ste// de dag de ru bltas te sgrub// phan yon de dag bden pa ste// sangs rgyas bka' ni mi slu ste// phan yon de dag thams cad ni// don tshig ldan la gzhung bzhin 'byung // tshig ldan pa la de yi cha// mkhas pas de ltar shes par gyis// rmongs pas de ltar ma shes pas// log pa'i the tshom za ba yin// de bas sgrub pa'i thabs 'di la// sgrub thabs grangs ni dpag med ldan// sna tshogs rgyud la brten byas nas// nor bu sgrub thabs rim gnyis 'di// rin chen grags pas bstan pa yin// de las dge ba ci thob pa// kun gyis gzungs kyi don rtogs shog // bdag gi bstan bcos rgyas gyur cig // slob dpon mkhas pa rin chen grags pas mdzad pa gzungs 'dus spyi'i sgrub thabs zhes bya ba rdzogs so// // bal po ma hA pA nas bsgyur ba'o// 