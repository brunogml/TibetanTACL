rgya gar skad du/ la g+hu saM ba ra tan+d+ra pa Ta la a b+hi san+d+hi/ bod skad du/ sdom pa'i rgyud chung ngu'i mtshams sbyor/ dpal rdo rje mkha' 'gro la phyag 'tshal lo// sdom pa'i rgyud chung ngu'i mtshams sbyor brjod par bya ste/ dang por re zhig bskyed pa dang / rdzogs pa'i rim pa gnyis kyis bsdus pa'i don thams cad le'u dang pos mdor bstan nas gnyis pa nas le'u lnga bcu pa'i bar gyis ni rgyas par bstan te/ kun gyi tha ma'i le'u yis ni de rnams gcig tu mdzad do// bcom ldan 'das kyis bsdus pa'i rgyud chung ngu 'di'i kha sbyor gsum pa'i bshad pa 'di ni nA ro ta pa'i dgongs pa'o// de la/ dbang bskur nas ni 'di nyid bstan// zhes pa'i tshig gis theg pa chen po gsang sngags la dang por dbang bskur ba'o// de la dkyil 'khor sngon du 'gro bas le'u gnyis pas ni dkyil 'khor ro// gsum pas ni dbang bskur ba'o// bzhi pas ni dbang bskur ba'i don gyi ngo bo de kho na nyid de/ de ltar le'u gsum pos ni de yang gsang ba zhes bya ba nas ma nyan par gyis zhes bya ba'i bar bshad pa'o// 'dis ni de ltar 'chad par gyur pa'i/ ba lang gnas kyi lci skam dang // zhes bya ba la sogs pa sngon du 'gro bas sgom pa'i dkyil 'khor rgyas par bshad pa yang 'di nyid kyis zin pas de las logs shig tu ma brjod do// de nas/ gsang sngags zlos pa'i bzlas brjod dang // bsam gtan gyis kyang 'grub par 'gyur// zhes rnam par bshad pa'i 'grel pa las lnga pa nas brgyad pa'i bar gyi le'u bzhi dang nyi shu lnga pa dang sum cu pas ni go rims 'chol bas bzlas pa'i sngags btu ba bstan te/ rgyud las slob dpon med par sngags kyi bzlas pa dgag pa'i don yin par rtogs par bya'o// 'di ltar bzlas pa'i dngos grub mchog dang / tha ma'i mtshan nyid las 'jig rten pa'i dngos grub bstan pa ni dgu pa nas bcu bzhi'i bar mthar thug pa dang / bzhi bcu rtsa gsum pa las le'u lnga bcu pa'i bar du shes par bya'o// gang du dbang bskur nas 'jig rten las 'das pa'i mchog gi dngos grub bstan to// de ltar 'di la 'jig rten dang 'jig rten las 'das pa'i dngos grub ni rnal 'byor ma'i bka' drin las 'gyur ba 'dir bstan pa'i don du bco lnga pa nas nyi shu rtsa bzhi pa'i bar gyis ni/ pho nyas lhan cig dngos grub ma// zhes bya ba la sogs pa rnam par 'grel te/ 'dis rnal 'byor ma'i dbye ba shes par bya ba'i phyir yi ge brda dang / rigs drug gi dbye ba dang / ming gi rnam grangs dang / mkha' 'gro ma'i rigs dang / lA ma'i rigs kyi mtshan nyid dang / lag pa'i brda dang / lta ba'i phyag rgya dang / yan lag gi phyag rgya dang / mtshan ma'i phyag rgya dang / ngag gi brdas rab tu shes par 'gyur ba'i bye brag bcus pho nya'i mtshan nyid le'u bcur go rims ji lta ba bzhin bstan to// de'i rjes la/ dam tshig rtag tu bskyang bar bya// zhes bya ba la sogs pa'i don rdzogs par byed pa las nyi shu rtsa drug pas ni yongs su shes pa'i pho nya ma mnyes par byed pa bsrung ba'i dam tshig bstan to// nyi shu rtsa bdun pas ni thob pa'i phyag rgya mnyes pa de'i bka' spyod pa bya ste/ rnal 'byor pa nyid ces bya ba la sogs pa'i mtshan nyid kyi don rdzogs par byas pas spros bcas kyi spyod pa bstan to// nyi shu brgyad pa dang nyi shu dgu pas ni spros bcas kyi spyod pa bstan to// de nas/ sbrang rtsi mtshal dang ga bur bcas// zhes bya ba la sogs pa'i bshad pa ni sum cu rtsa gcig pa la sogs pa'i le'u gsum gyis spyod pa thams cad la mkho ba bzang ba'i dam tshig bstan to// de la yang lag pa'i mchod pa dang / rdzas kyi khyad par gyi ming dang / kha zas kyi cho ga dbye bas gsum du shes par bya'o// de'i rjes la/ mchod bzhi de bzhin dpa' bo che// zhes bya ba la sogs pa rnam par 'grel pa ni sum cu rtsa bzhi pa la sogs pa le'u bzhi ste/ phyag rgya chen po dang / chos kyi phyag rgya dang / las kyi phyag rgya dang / las kyi phyag rgya dbang du bya ba go rims ji lta ba bzhin du rtogs par bya'o// dam tshig gi phyag rgya ni sngar gyi dkyil 'khor gyi 'khor lo bsgom pa'i mtshan nyid gzhan du bstan pas na 'dir de las logs shig tu rgyas par ma bstan to// de nas sum cu rtsa brgyad pas ni yang rnal 'byor pa nyid ces bya ba la sogs pa'i don rdzogs par bya ba'i phyir spros med dang / shin tu spros med kyi spyod pa rgyas par bstan to// de la rnal 'byor ma gsum gyi thun mong du gyur ba'i dngos grub kyi mtshan nyid sum cu rtsa dgu pa nas bzhi bcu rtsa gnyis pa'i bar du bstan to// de ltar mdo dang rgyas par bstan pa'i sgo nas le'u lnga bcu rtsa gcig tu bsdus nas bstan to zhes bla ma'i man ngag go// sdom pa'i rgyud chung ngu'i mtshams sbyor ba dpal na ro ta pa'i rjes su 'brangs pa mkhas pa su ma ti kIrti'i zhal snga nas mdzad pa rdzogs so// // rgya gar gyi mkhan po de nyid dang / lo tsA ba dge slong grags mchog shes rab kyis bsgyur to// 