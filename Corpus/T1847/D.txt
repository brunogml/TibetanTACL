@##// dpal rdo rje rnam par 'joms pa la phyag 'tshal lo// 'jig rten gyi lha rnams rgyab kyis phyogs pa la lha chen po brgyad kyi cho gas lha mnyes par 'dod pa'i sgrub pa po dam tshig dang ldan pas/ dkyil 'khor snga ma ltar bzhengs la gtor ma la sogs pa snga ma ltar bshams la/ lha chen po brgyad kyi gzugs brnyan byas la/ de re re la ngar glud sor bzhi pa brgya rtsa brgyad kyis bskor la/ tshon gyis ji ltar 'dod pa bzhin du bsgyur la dkyil 'khor gyi mtha' mar gzhag go// de nas lha chen po rnams spyan drang ba ni/ hUM ri rab chen po'i yang steng nas// 'jig rten stobs ldan lha chen rnams// dral shul ldan zhing rdzu 'phrul ldan// dbang phyug grags pa rnams skyed pa// legs pa'i lam yang ston pa ste// lha chen drag po 'khor dang bcas// 'dir spyon legs pa'i lam ston cig // sa ma ya dzaH/ de nas bstod cing gtor ma dbul ba ni/ hUM shar phyogs lha chen dbang phyug ni// zhal gcig pa la phyag gnyis pa// sku mdog sngo skya 'jigs byed pa// skra brdzes spyan yang 'bru tshugs lta// dur khrod 'bar ba'i rgyan gyis brgyan// g.yas na tri shUl rtse gsum bsnams// g.yon na thod pa khrag 'dren pa// de la bstod de gtor ma dbul// lho phyogs lha chen rgyal chen ni// sku mdog ser la zhal gcig pa// 'jigs byed chen po'i phyag gnyis pa// g.yas pa rdo rje gsum pa bsnams// g.yon pa rus pa'i phreng ba 'dzin// de la bstod de gtor ma 'bul// nub phyogs lha dbang tshangs pa ni// zhal gcig phyag gnyis sku mdog dkar// skra brdzes mche ba gtsigs pa la// 'jigs pa'i nga ro 'brug ltar sgrogs// g.yas pa dung chen g.yas 'khyil bsnams// g.yon pa pad+ma mdzes pa 'dzin// de la bstod de gtor ma 'bul// byang phyogs lha chen khyab 'jug ni// zhal dgu phyag gnyis sku mdog dud// mgo lus spyan gyis khengs pa ste// ro smad sbrul nag 'khyil pa la/ g.yas pa'i phyag na dbyug to 'phyar// g.yon pa'i phyag na 'khor lo bsnams// de la bstod de gtor ma 'bul// shar lho 'dod pa'i dbang phyug ni// zhal gcig phyag gnyis sku mdog smug // dur khrod 'jigs pa'i rgyan gyis brgyan// ha ha hi hi cher sgrogs pa// g.yas pa mda' ste g.yon pa gzhu// de la bstod de gtor ma 'bul// lho nub tshogs kyi bdag po ni// zhal gcig phyag gnyis sku mdog nag // sbrul kyis lus brgyan 'jigs rung ba// rab 'jigs dbang chen kun gyi gtso// glang sngon sna la mche ba gtsigs// g.yas pa glang chen mche ba bsnams// g.yon pa glang ko rlon pa 'dzin// de la bstod de gtor ma 'bul// nub byang nag po chen po ni// zhal gcig phyag gnyis sku mdog gnag // skra g.yengs so gnan khrag gis brlan// g.yas pa rdo rje rtse gsum 'dzin// g.yon pa'i phyag na zhags pa bsnams// de la bstod de gtor ma 'bul// byang shar smin drug dbang phyug bu// zhal gcig phyag gnyis sku mdog ljang // 'jigs byed chen po'i zhal gdangs nas// rab tu rngam pa'i nga ro can// phyag gnyis mdung thung gsor byed cing // de la bstod de gtor ma 'bul// lha chen brgyad po 'khor dang bcas// mchod dang gtor ma phul ba yis// 'jig rten lha rnams mnyes byas te/ bdag gi 'dod pa'i don rnams ni// nges par 'grub par mdzad du gsol// zhes gtor ma byin gyis brlabs la/ ri'i rtse mo la sil snyan sna tshogs pa'i sgra dang ldan par byas la bskyal lo/ dkyil 'khor basbu zhing bkra shis gsol// 'jig rten gyi lha mnyes par byed pa/ don grub pa zhes bya ba dpal mar me mdzad bzang pos mdzad pa rdzogs so// 