@##// rgya gar skad du/ pradz+nyA le kha nA ma/ bod skad du/ shes rab kyi phrin yig ces bya ba/ shes rab kyi pha rol tu phyin pa la phyag 'tshal lo// rje btsun spyan ras gzigs dbang phyug dang lha mo sgrol ma la phyag 'tshal lo// de nyid gsum gyi rin chen rnam par dag gyur pa// gsang las shin tu gsang gyur mkha' dang mtshungs pa snang // lha mo kun 'gro bde ba mchog gi sa gzhir gyur// shes rab don dam gyur pa khyod la phyag 'tshal lo// sangs rgyas go 'phang grub don thob pa'i rgyur gyur cing // yid bzhin nor dang bum pa bzang po ltar snang ba// de yi shin tu gsang ba'i phrin yig mnyan 'os pa// de nyid don gyi go 'phang bshad byar spring bar bya// de nas sgrub po la phan phyir// shes rab phrin yig pad rdo rjes// gsang las shin tu gsang gyur pa// de kho na nyid rab gsal bya// swa sti dag pa kun grol ba// nam mkha' lta bur skye ba med// rang rig tsam gyi shes bya dang // mchog tu dga' ba byed pa mo// mtshan ma med cing snang ba med// dngos dang dngos med rnam par spangs// chos rang bzhin zhes bya ba// mchog tu dri ma med pa'i gnas// mtshan min thams cad yang dag spangs// mtshan nyid thams cad yang dag rdzogs// bdag med dri ma med pa'i gzhi// rdo rje gsum byung dri ma med// 'dod pa'i don gyi gnas gyur pa// yid bzhin nor bu bzhin du 'byung // lha yi dpag bsam shing lta bu// mchod pa mchog gi gnas gyur pa// de na gnas pa'i lha mo des// shes rab lha mo bla na med// rdor gsum mi phyed sbyor ba yis// de kho na nyid pad+mar ldan// nang gi gnas kyi rang bzhin gyis// mchog tu dga' ba byed pa la// dngos dang dngos med rang bzhin gyis// 'bad de yang dag mkhyen par gsol// rba rlabs med cing snang ba med// rang gi lus la gnas gyur kyang // 'bar ba chen mo de srid kyi// dus gsum bdag gis ma shes so// mchog tu dga' ba'i gzugs can ma// rang bzhin med pas mdzes pa ste// skye ba med pas kun rtogs pas// thams cad du ni khyab byed ma// 'dod pa yon tan bzang sngar ldan// lus dang lus la kun du gnas// dmyal ba la sogs thams cad la// gsang ba'i spyod pas rol pa ste// mdog dang yan lag rnam par spangs// gsang las shin tu gsang gyur 'di// dpal ldan bde chen zhal snga yi// bka' drin gyis ni bdag gis rtogs// dri ma med cing khyab pa mo// rang rig mtshan nyid gcig bu ste// skye ba med la rtogs bya'i phyir// ji bzhin du ni rnam par gnas// dngos dang dngos med mchog 'dzin pa// zad par bya phyir ji bzhin gnas// bla ma'i zhal snga'i bka' drin gyis// dge ma ji bzhin shes nas ni// yang dag gus dang bcas pa yis// nus pa ji bzhin bsgom pa'ang byas// de ltar na yang da bar du// gcig tu mi 'gro ci yi phyir// yang na bdag la skal med dam// ji ste bdag gi sems rgyud la// yang dag pa yi sbyor ba yis// ji skad gsungs bzhin mi gnas sam// rang gi rang bzhin gyis dag pa// mngon par byang chub byed pa mo// phung lnga rdo rje gsum sogs la// ji bzhin yang dag gnas pa ni// slob dpon dpal ldan zhal snga nas// snying rjer zhugs pa'i thugs kyis ni// 'bad de de bzhin rtogs bya'i phyir// yang dag ji bzhin bdag la gsungs// dpal ldan bde chen mgon po yis// khyod kyis dngos la bdag blo bskyed// bka' lung stsal cing gnas pas na// de la 'dir ni the tshom med// de nyid gsal bar shes nas su// nyin dang mtshan du bsgom byas kyang // gang phyir bden par gsal ba ru// mi snang bas te stong ngam ci// yid bzhin nor bu mkha' mtshungs pas// rdzogs sangs rgyas kyis gsungs so lo// de ltar gsungs pa'i tshig de dag // bden pa dang ni mi bden yin// mkha' mtshungs gang yin bden pa ste// gang zhig shes nas bsgom gyur kyang // gang dngos gsal bar mi ston pas// yid bzhin nor mtshungs brdzun pa yin// bdag gis khyod ni don dam gyis// kun du 'char bar shes pa ste// de ltar na yang mi dmigs pas// sgyu ma tshogs kyi gzugs 'dzin yin// rdzogs sangs rgyas kyis don dam du// nges par skyon dang yon tan dag // grogs 'dus pa las ji bzhin 'gyur// gsungs pa'i ngag de bden pa ste// shes rab bden par smra ba khyod// gang gis rtogs pa'i rang bzhin yang // bdag med bzhi yang 'dus pa yis// de dang mtshungs par de gnas so// bzang mo dri ma med 'bar ma// 'on kyang gang gis bdag shes nas// yun ring dus su rnam dpyad kyang // ma dmigs pa de gang du yib// mchog tu dga' bar byed pa'i gzugs// mngon par byang chub byed ba'o// ye shes sgron ma'i snang ba ni// phyogs bcur gsal bar bteg nas su// dri dang phreng sogs na bza' dang / bza' bca' ston mo de bzhin gzhan// gnyis su med pa'i sbyor ba yis// rgyun mi 'chad par rtag tu ni// bdag gi shes rab bsten gyur kyang // skad cig kyang ni 'gyur ba med// mngon rtogs dri med 'jug pa'o// de bzhin nyid shes dag pa yi// khyod kyi dam tshig spyod pas ni// byang chub lam ni ston pa po// rgyud las ji skad 'byung ba bzhin// rgyun du bar chad med par ni// 'dod yon lnga po bsten pa yis// bdag gi byis pa nas bzung ste// shin tu bdag nyid rig pa yis// bsten pa dang ni bsgoms gyur pas// dge ba yi ni sa gzhi khyod// bdag la ci phyir yid mi rton// sems gnyis ldan pa'i bud med la// su zhig la ni rton byed ces// yang dag mgon pos gsungs ba gang // de ni bden par nye bar gnas// sgyu ma dag ni thams cad la// bud med sgyu ma khyad par 'phags// rnam pa du mas phan btags pas// gang gis rnam kun bsten byas shing // khams gsum ma lus bar bltas kyang // mi snang gcig pu ga na gnas// khyod kyis gnad ni dran med par// byis pa gang gis khyod bsgoms na// de rnams don med phung 'gyur zhing // byang chub rgyur khyod gnas pa min// gnad ni legs par shes ldan pa// gang gis khyod ni bsgoms gyur na// byang chub snying bo'i bar du yang // de rnams sangs rgyas bya phyir gnas// bzang mo khyod dngos shes gyur nas// gang gis ma bsgoms de la yang // grogs mos lag pa bsdams te song // rigs ngan dang ni mtho ba'ang rung // gnad shes nas ni mdzar gyur nas// bzang mo nang du'ang snang byed cing // lan 'ga' 'ang mdza' ba'i ngo med cing // ma rabs rnams kyi rang bzhin ni// mtshang brtol na ni nges pa ru// skye bo de yi gdong gi ni// pad+ma lta zhing dbang du 'gyur// cho 'brang can gyi skye bo yang // 'jug pa lam ni 'di nyid de// tshig tsam chad pa byas na yang // 'chi ba na yang 'gyur ba med// gnyi ga dag pa'i rigs las byung // cho 'brang can du skyes pa yin// bya ba dang ni bya min dang // snod dang snod min 'dir khyad med// khyed la bdag gis rnam kun du// mchod byas lan 'ga' nga mi lta bas// shes rab khyod kyi rigs spyod yul// da ltar bdag gis khong du chud// bud med rnams kyi rang bzhin ni// shin tu 'phyar la g.yo ba yin// mchu rkan la sogs skam pa ste// mtshang 'dru mang bos ci zhig bya// khyod ni nyin dang mtshan dag dang // skad cig gcig kyang ma yengs par// sgo man skad cig nyid kyis ni// bla na med pa'i gnas thob byed// gang gis nye bar bsgoms pa yis// sangs rgyas go 'phang rgyu yin pa'i// khyod kyi spyod pa 'di lta bu// ji skad gsungs bzhin sngar ma shes// mang po smra ba ci zhig dgos// yid brtan rung ba 'ga' yang med// 'gyod dang gnyid dang rmugs pa yis// rmongs pas khyod ni mi shes na// khyod kyi rang gi rang bzhin gang // gsal ba ru ni de smros shig // rdor gsum sa bon las byung bas// gsum gyis bskyed par the tshom med// 'dod chags zhe sdang sogs dri mas// sems can thams cad rmongs pas na// bye ba du ma'i nang nas kyang // gang gis khyod shes su yang med// mang du smra ba ci zhig dgos// smad 'tshong g.yon can gyis bskor bzhin// don dam du ni grub med pas// sgyu ma mchog gi gzugs 'dzin ma// bskal pa bye ba grangs med par// rmongs pa khyod ni ma shes te// bza' dang btung sogs chags pa yis// srid pa'i brtson rar lhung bar 'gyur// de la shin tu chags pa yis// 'byor ster khyod ni brjed par 'gyur// phyag rgya'i chags la 'jug pa yis// rgyal 'gyur rdo rje can mchog ma// bla ma'i zhabs kyi bka' drin las// bzang mo khyod kyi rang bzhin ni// ji ltar yang dag gnas pa bzhin// thams cad bdag gis shes par 'gyur// khyod kyi rang bzhin ma lus pa// thams cad bdag gis shes pas na/ rmi lam na yang slu mi nus// de bas bdag la blo gtod cig // khyod kyi lam ni gcig pu nyid// mkhas pas cho ga bzhin sbyangs te// gang bzhugs sangs rgyas nyid phrad par// rgyal ba rnams kyis yang dag bstan// zab mo de yang bdag gis ni// ji srid sbyang ba ma byas pa// de srid khyod kyi lus reg las// byung ba'i bde ba rnyed ma yin// gti mug 'obs kyis 'khrigs pa dang // zhe sdang gis ni sdong dum ldang // 'dod chags tsher ma nyam nga bas// byang chub lam ni bgod par dka'// phung po'i shing ni thog mtha' med// 'dod yon yal ga gyen 'grengs pas// nam mkha'i mthong ni g.yogs pas na// lam de dam por bkag ste gnas// phung po nyon mongs de bzhin du// 'chi bdag lha bdud chom po pa// sdang ba mang pos bskor nas su// rnam rtog chen po las byung ba'i// srid pa'i rtswa dang lcug ma dang // rdo rgyal la sogs ldan pa'i nags// shin tu rgya chen rgal dka' bar// phung po'i shir rta brten nas su// gti mug 'obs ni rgal dkar gnas// kun rtog rtswa dang ldum sogs pa'i// skyibs su 'bad de yib par byed// lha bdud la sogs chom po pa// de lta bu yi phyogs na gnas// yang dag lam zhugs 'gron po dag // sems kyi nor bu 'phrog pa yis// rab tu sdang bas 'joms par byed// dkon mchog gsum gyi mdzod po che// yon tan nor gyis yongs bkang pa// byang chub lam la gnas pa yi// mel tshe ba yis de mthong nas// ye shes rdo rje sta re ni// so ni rnon por bdar ba yis// byang chub kyi ni lam 'gog pa'i// phung po shing ni kun bcad nas// cho ga bzhin du gtubs nas su// yid kyi shing de las byung ba'i// nyon mongs ldum dum tsher mar bcas// bdag med me la bsreg par bya// nga rgyal rdo yi tshogs de ni// shes rab rdo rje phye mar bya// gti mug 'obs ni 'khrigs pa dag // byang sems rgyun mi 'chad bas dag // yang dag lam zhugs 'gron po la// 'tshe byed 'dul bar dka' ba yi// 'chi bdag bdung sogs chom po pa// bcom pas de dang des 'bros 'gyur// byang chub lam ni yangs pa na// byang chub 'gegs bya'i phyir gnas pa// phyogs bcur gnas pa'i sdang ba rnams// thabs kyi lus ni dri med pas// shes rab ral gri rnon po yis// 'bad pas de dag bcom nas su// lam bzang de ru zhugs nas ni// thams cad der ni ci dgar 'gro// byang chub lam ni sbyangs pa yis// kun du shin tu dri med pas// rmad byung bsam gyis mi khyab ba'i// grogs mo khyod ni sbyangs pas na// rang bzhin dri med dag cing zhi// rang rig bdag med mnyam pa nyid// 'dong pa'i don gyi 'bras ster ba// go 'phang bla med thob par 'gyur// khyod kyi rang bzhin ro myang na// 'di ni 'di 'dra zhes bya ba// sangs rgyas kyis kyang brjod mi nus// rang rig skye ba med pa nyid// sangs rgyas kun gyis phyag byas pa// dbang po las 'das gang yin 'thob// mchog tu dga' ba las byung dag // shin tu rnyed dka' go 'phang ni// bsam gyis mi khyab bla na med// mya ngan 'das gnas zhes bya ba// mngon par byang chub byed ba'o// bla ma'i zhal snga'i bka' drin ni// nyin dang mtshan du bsgom pa yi// chos gcig gis ni thob par 'gyur// shin tu gus pas bsgom pa las// gzhan du de ni thob pa min// de ni rang bzhin dag pa ste// dus kun du ni 'dus ma byas// rtag dang chad pa rnam par spangs// thabs dang shes rab dri ma med// skye ba med par rtogs pa yis/ sems can kun la yang dag gnas// sangs rgyas byang chub bsam mi khyab// bla na med par der shes bya// sangs rgyas kun gyi gnas de ni// sangs rgyas nyid ni thob byed pa'o// de ltar sems dang sems byung gi / don gyi rang bzhin rtogs nas ni// rdo rje dri med gsum sbyor ba// ji ste shes nas rnam bsgoms na// ye shes rdo rje rab sbyor gyis// des ni grogs mo 'grub par 'gyur// dngos dang dngos med las 'das pas// nam mkha' lta bur khyab pa ste// dri med zhi ba thabs bcas par// brten par bya zhes 'dren pas brjod// thabs dang bral na khyod kyi min// thabs kyang khyod dang bral na min// de gnyis phan tshun bral ba yis// 'grub pa nam yang yod ma yin// thabs dang yang dag ldan pa ru// mdza' mo khyod ni ji bzhin 'gyur// bdag gis kun du shes zin na// de las gzhan pa ci smrar yod// bla ma'i zhal snga'i bka' drin ni// bdag gi byang chub snying po'i bar// sangs rgyas nyid du brtan bgyid na// de bas bdag la drin gyis g.yogs// dpal ldan bde chen zhal snga nas// bdag ni sangs rgyas nyid bya'i rgyu// thabs dang yang dag ldan pa yi// blo gros chen mo khyod la ni// pad+ma rdo rje nges par ni// sangs rgyas kyis zhes ji skad du// spring ba de bzhin grogs mo mchog // thabs dang bcas par bya dgos par// dpal ldan bde chen rdo rje can// de skad phrin brdzongs de bzhin du// bdag ni sangs rgyas rgyu nyid du// khyod kyis de ltar myur du gyis// bdag la ji bzhin gsal po ru// phrin las skad cig myur du bskur// khyod kyis pa'am brjed ngas pa// bdag gis tshe 'dir gnas mi bya// bying dang rgod ba sbangs nas su// dus kun nyin dang mtshan du ni// rgyun du bar chad med pa ru// skad cig skad cig khyod dran pas// dngos grub don kun bdag la sbyin// gal te nge ltar ma gyur na// de tshe bdag ni smra bab pas// ji ltar byed pa ltos shig dang // ji bzhin rgyud kyi de nyid kyi// theg pa yis ni bcings nas su// yang dag pa yi khyim du ni// dge mas kun nas bcug nas ni// skye ba med par rtogs pa yi// sems dang sems byung rang bzhin gyis// 'bad de srung ba byas nas su// de nyid sangs rgyas sa mchog tu// thabs kyi lcags sgrog gis bcings te// ye shes rdo rje'i gzer btab la// bdag med rdzong du bzhag nas ni// de nas bdag gis bsgrub par bya// de ltar khyod la spring bya ba// ji ltar gyur pa bdag gis springs// 'dzom dang ngo dga' spangs nas su// bzang mo la ni kun bzlas kyis// gal te byams par mi byed na// de tshe ci zhig smra ru yod// 'on te min na than 'di dag // rdo rje 'dzin ma'i snying la zhog // khyod kyi lam dang sbyang ba yi// bye brag dag kyang ngas shes la// rigs dang gzugs kyi rang bzhin dang // bdag gis khyod kyi kun 'byung dang // don dam gnas kyang shes pas na// de bas bdag la blo gtod cig // bla ma'i zhal snga'i bka' drin gyis// thabs kyi mchog dang bcas pa ru// shes bya thag pa rab sra bas// de dang de ru rgyug byed pa// bdag gis bzung ste bcings zin pas// da ni 'bros sa ga la yod// de bas lha mo bdag dga' bas// dbang gyur dam tshig la mnos la// dpal ldan bde chen zhal snga'i bka'// yon tan rgya mtshos bskyang bar gyis// khyod kyi rang bzhin gzung med cing // rmad byung ji bzhin rig nas ni// dpal ldan bde chen spyod pa ni// bka' yis de bzhin 'jug par bya// rdo rje gsang ba'i tshig ldan pa// shes rab phrin yig mnyam med pa// dpal ldan bde chen zhal snga yi// bka' drin gyis ni bdag gis byas// shes rab ri bo srub shing gis// shes bya'i 'o mtsho bsrubs las byung // ye shes bdud rtsi rang byung ba// mngon sum sangs rgyas byed pa po// shes rab phrin yig la 'bad de// skyes bu gang gis de rig nas// 'bad de rnam par bsgoms pas na// de ni rdo rje 'dzin dngos 'gyur// shes rab kyi phrin yig slob dpon chen po pad+ma rdo rjes mdzad pa rdzogs so// // paN+Di ta chen po shAn+ta b+ha dra dang / bod kyi zhu chen gyi lo tsA ba 'gos lha btsas kyis bsgyur cing zhus te gtan la phab pa'o// 