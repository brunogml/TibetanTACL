@##// bcom ldan phyogs kyi zhal bzhi phyag bcu gnyis// bcu gnyis phyag gis glang chen pags sogs bsnams// bde gshegs drug 'gyur phyag rgya drug gis brgyan// rdo rje phag mo sku rgyan bde ba mchog la rol// mkha' 'gro la sogs tshogs kyi 'khor lo bskor// mkha' sogs sa dang de bzhin sa 'og bcas// 'jig rten gsum mchog 'khor bcas bzhugs so 'tshal// ye shes rdo rje dam can dgongs su gsol// thog ma med nas skye ba 'di bar du// shin tu mi bzang 'khor bar bdag 'khyams pas// bskal ba'i dus mtha' bstan pa'i snyigs ma la// khyed kyi zhal gyi 'od zer glog tsam mthong // sngon gyi 'phro dang khyed kyi thugs rje yis// theg pa mchog gyur bla na med pa dang // gsang sngags rdo rje theg pa'i don chen 'di// blo ngan bdag gis spyad cing bsgrub pa'i phyir// bdag gis khas blangs dam bcas tshun chad du// bsgrubs pa'i 'bras bu mngon du ma gyur kyang // dam tshig mi 'da' bde gshegs bka' mi slu// mngon sum zhal bzhin rtag tu khyed la dgongs// nyon mongs rang bzhin rnam shes ma sbyangs par// khyed kyi sku gsung thugs ni ma mthong yang // khyed kyi bka' las bdag ni mi 'da' na// bka' yi byin rlabs bdag la grub par mdzod// bdag gi rang bzhin khyed dang yongs su mnyam// ma lus 'gro tshogs rnams kyang de bzhin lags// bdag gis lus kyis nyes pa ci spyad pa// sku yi dkyil 'khor tshogs la bzod par gsol// bdag med tshul gyis ngag gis nyes smras pa// rig sngags lha yi snying po phyag rgya dag // rgyun mi 'chad par yongs su spyad pa las// nyams gyur gsung gi tshogs la bzod par gsol// bdag gi yid kyis gzhan gyi nyes bsams shing // ting 'dzin lta spyod lha dang slob dpon dang // rig sngags lha yi snying po'i phyag rgya dag // rgyun mi 'chad par tshogs la bzod par gsol// slob dpon brnyas shing bka' las 'das pa dang // spun la nyes smras byams pa chen po spangs// byang chub sems spangs theg pa gsum spangs smod// skal min gsang bsgrags bdag nyid phung po smad// chos la yid gnyis sdug la chags bral byams// chos la gnyis 'byed dad pa'i sems la smod// dam tshig ji bzhin bsnyad pa mi bsten dang // brtags pa'i rig ma smad par byed pa dang // rtsa ba 'di nyams khyed la bzod par gsol// dam tshig mi ldan rig ma bsten par dga'// dkyil 'khor tshogs rtsod gsang ba'i chos ston dang // sems can dad la dam tshig gzhan du ston// nyan thos dag dang lhan cig gnas byed cing // sbyor ba ma byas snod min gsang ba ston// phyag rgya mi shes phyag rgya bsten pa dang // bsnyen pa dag par ma byas dkyil 'khor zhugs// sdom pa gnyis kyi bcas pa dgos med pas// yan lag dam tshig 'di las 'gal bgyis pa'i// bka' chad gnas su gyur pa ci mchis pa// bzod par gsol lo tshangs par stsal du gsol// da lta'i dus su bstan pa 'jig dus su// nyon mongs shes chen khyed kyis rab tu mkhyen// so sor thugs dam bzhin du nyer dgongs la// ji ltar 'tshal ba bzhin du phrin las mdzod// ji ltar bu yis rab tu mi shes kyang // pha yis brtse bas legs par skyong ba ltar// bdag gis gzhung 'di rab tu ma shes kyang // thugs rje chen pos yongs su gzung du gsol// dpal 'khor lo bde mchog gi rgyun bshags bsdus pa/ dpal au D+ya na lha mo'i gnas pa rgyal po in+d+ra b+hU tis mdzad pa rdzogs so// 