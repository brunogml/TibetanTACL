// @##// rgya gar skad du/ tsaN+Da badzra kro d+ha de ba pany+tsa nA ma maN+Dal bi d+hiH / bod skad du/ rdo rje khro bo gtum po lha lnga pa zhes bya ba'i dkyil 'khor gyi cho ga / bcom ldan 'das phyag na rdo rje la phyag 'tshal lo// gtum po khros pas zhe sdang 'joms// stong nyid snying rje dbyer med pa// rdo rje 'chang la rab btud nas// de yi dkyil 'khor cho ga bshad// dur khrod la sogs gnas chen du// gza' skar dus tshes bzang po la// bsnyen pa rdzogs pa'i slob dpon gyis// sa brtag pa dang bslang ba dang // me tog sngon po lnga dor zhing // byin dang ma byin ltas kyang brtag // phan tshun mang nyung ut+pal kha// oM badzra pA Ni puSh+pa pU dza hUM// sngags der bskyar zhing med dang mtshungs// btso ma gser mdog rin chen la// rngan pa byin la brko bar bya// sa sbyang ba dang bsrung bya ste// dri yi thig le me tog khar// dam tshig lha mo bskyed byas la// ye shes lha mo dgug gzhug bstim// sa yi cho ga rdzogs byas la// de nas lha yi sta gon ni// maN+Dal yid 'ong dri med khar// dri yi thig le me tog lnga// oM hUM trAM hrIH khaM dag las// dam tshig 'khor lo bskyed byas te// ye shes 'khor lo spyan drangs la// mchod gtor bstod pas mnyes byas la// bdug pa lag thogs pus btsugs te// dril bu'i sgra sgrogs lnga ldan hUM// de nas gsol ba gdab bya ba// bcom ldan rdo rje 'dzin pa'i mchog // rig sngags rgyal po dge ba'i mgon// gzungs sngags gsang sngags kun gyi gtso// gsang ba'i bdag po phyag 'tshal lo// thugs rje'i bdag nyid can rnams kyi// dkyil 'khor bdag nyid 'dri bar 'tshal// slob ma rnams la brtse ba dang // khyed rnams mnyes par mchod phyir du// bcom ldan bdag nyid gus pa la// de yi gnang bar mdzad pa'i rigs// sangs rgyas 'gro don byas don gsol// byang chub sems dang gsang sngags lha // 'jig rten skyong dang mthu chen dang // yang dag rdo rje'i spyan mnga' ba'i// sems can bstan la dga' rnams la// bdag ming 'di zhes bya ba yis// rdo rje gtum po'i dkyil 'khor ni// yo byad ci 'byor bas bri na// deng bdag slob mar bcas pa la// thugs ni brtse bar dgongs nas su// tshogs pa thams cad dkyil 'khor du// byin gyis brlab pa mdzad du gsol// de ltar lan gsum gsol btab nas// ra ba dra bas mtshams bcad do// hUM nyon cig bgegs dang log 'dren tshogs// nga ni bcom ldan gtum po yin// nga yi bka' las ma 'da' zhig // nga yi bka' las 'da' byed na// rdo rje khro bos mgo 'gems so// ma 'dug song shig log 'dren tshogs// oM suMb+ha ni suMb+ha hUM/ gr-ih+Na gr-ih+Na hUM/ gr-ih+NA pa ya gr-ih+NA pa ya hUM/ A na ya ho/ b+ha ga bAn badzra pA Ni hUM// Ar+ya te tsar hi na hUM phaT/ de nas bum pa'i sta gon ni// gser la sogs pa'i bum pa ni// lto ba che la mgrin pa ring // skyon la sogs pa dang bral bas// las kyi bum pa ma gtogs pa// yon tan ldan pas lha grangs bstun// nas dang gro dang so ba 'bras// til dang lan tshwa bu ram dang // mar dang sbrang rtsi rnam pa lnga// gser dngul zangs lcags mu tig dang // byA g+h+ra sing ha ha sa de ba dang // kaN+Da ka ri ni dra sman lnga dang // dri chen dri chu dmar zil mdangs// mi rta khyi bya glang po'i sha / dmar ser 'o ma gzhon nu'i chus// phyed mtho tsam du dgang bar bya// kha tshar ma nyams ras kyis bcings// 'bras bu can gyis kha brgyan te// dris bdug maN+Dal khar bzhag la// mi dmigs b+h+rUM baM bdud rtsi yi// rgya mtsho'i dbus su ri rab che// sprin sgra bsnol bas sna tshogs sgra// lte bar b+h+rUM las gzhal yas khang // baM las chu skyes dam tshig bskyed// ye shes 'khor lo spyan drangs la// phyag rgya bzhi yis gnyis med bstim// sku gsung thugs su byin gyis brlab// spyan la sogs pas dbang bskur ro// mchod dang gtor mas bstod byas la// gzungs thag ldan pas bsnyen pa 'bum// de nas slob ma'i sta gon ni// rdo rje slob ma khrus byas la// slob ma sgo yi drung gnas nas// dga' chen khyod bdag ston pa po// slob dpon khyod ni dgongs su gsol// byang chub chen po'i tshul bstan pa// mgon po chen po bdag 'tshal lo// dam tshig de ni stsal du gsol// byang chub sems ni stsal du gsol// sangs rgyas chos dang dge 'dun te// dkon mchog gsum ni stsal du gsol// thar pa chen po'i grong mchog tu// mgon pos bdag ni 'jug par 'tshal// de ltar lan gsum gsol btab nas// slob dpon gtso bo'i ting 'dzin zhugs// tshigs bcad 'dis ni gsang sngags sbyin// bu tshur theg pa chen po yi // gsang sngags tshul spyod cho ga ni// khyod la yang dag bstan par bya// khyod ni tshul chen snod yin te// dus gsum 'byung ba'i sangs rgyas rnams// sku gsung thugs kyi rdo rje dang // rdo rje gsang sngags rab bsgoms pas// dpa' bos byang chub shing drung du// thams cad mkhyen pa tshad med bskyed// gsang sngags sbyor ba mnyam med de// shAkya seng ge skyob pa yis// bdud sde shin tu mi bzad pa// dpung chen dag kyang de yis bcom// 'jig rten rjes 'jug par rtogs nas// 'khor lo bskor nas mya ngan 'das// de bas kun mkhyen thob bya'i phyir// bu yis blo gros 'di gyis shig // de nas skyabs 'gro sdig bshags bya// bla ma rdo rje slob dpon gyi// mnyam nyid thugs la phyag 'tshal lo// sprul pa'i sku la phyag 'tshal lo// dus gsum sangs rgyas thams cad kyi// sku gsung thugs kyi ngor gnas pas// gsang ba'i bdag po phyag 'tshal lo// sangs rgyas chos dang dge 'dun gsum// byang chub sems dpa'i tshogs rnams la// bdag yid dang bas phyag 'tshal lo// bdag gis thog mtha' med pa nas// sdig pa bgyis pa ma lus kun// bcom ldan phyag na rdo rje yi // spyan sngar da ltar mthol zhing bshags// bla ma dkon mchog gsum po dang // gsang sngags kun bdag rdo rje can// de rigs 'dzin pa'i rnal 'byor kun// dge ba mdzad la rjes yi rang // bcom ldan phyag na rdo rje ni// dus gsum bde gshegs thams cad kyi// gsang sngags bdag por dbang bskur la// gsang sngags 'khor lo bskor bar bskul// skyon bral mthu ldan khyed rnams la// skye rga na 'chi mi mnga' yang // 'gro ba'i don du sku sprul la// mthun 'jug mya ngan mi 'da' gsol// bdag gis dge ba ci bsags kun// gcig tu bsdus te bsdoms nas su// bla med byang chub thob bya'i phyir// sems can kun gyi don du bsngo// byang chub mchog tu sems bskyed pa// bla ma rdo rje slob dpon dang // bcom ldan phyag na rdo rje nyid// sangs rgyas byang chub sems dpa'i mchog // kun nas dang bas dgongs su gsol// bdag ming 'di zhes bgyi ba yis// dus 'di nas su bzung nas su// byang chub snying por gnas kyi bar// sems can kun gyi don gyi phyir// bla na med pa'i byang chub sems// dam pa bdag gis bskyed par bgyi// 'gro ba sems can thams cad la// pha ma spun dang ming sring sems// bu pho bu mo'i sems bskyed de// ma bsgral ba rnams bsgral bar bgyi// ma grol ba rnams dgrol bar bgyi// dbugs ma phyung ba dbugs dbyung bgyi// srid pa chags pa zhi la sgrol// sbyin pa'i pha rol phyin pa btang // tshul khrims pha rol phyin pa bsrung // bzod pa'i pha rol tu phyin pa bsgom// brtson 'grus pha rol phyin pa spyad// bsam gtan pha rol phyin par gnas// shes rab pha rol phyin par phyin// pha rol phyin pa 'di drug po// mthar gyis bslab dang mthar gyis spyod // mthar gyis bsgrub la nan tan bya// de nas sdom pa dpog bya ba// srog chags rnams ni gsad mi bya// ma byin pa yang blang mi bya// 'dod pa dag ni spyad mi bya// brdzun pa dag kyang yang mi smra// nyes pa kun gyi rtsa ba yin // chang ni myos par btung ma yin// sems can gdul bya ma gtogs pa// bya ba ma yin thams cad spang // dam pa nye bar mnyes byas shing // rnal 'byor can la bsnyen bkur bya// lus kyi las ni rnam gsum dang // ngag gi rnam pa bzhi dag dang // yid kyi rnam pa gsum dag ni// ci nus pa yis rjes su bsrung // sems can don la rgyab phyogs min// theg pa dman la dor mi bya// 'khor ba dag kyang yong mi spang // rtag tu mya ngan 'da' mi chags// lha dang lha min gsang ba pa// de la brnyas par mi bya zhing // phyag rgya bzhon pa mtshon cha dang // mtshan ma bgom par mi bya'o// bla ma la gus bka' mi 'da'// stong nyid snying rje rab bsgom zhing // mdor na rtsa ba yan lag gi// dam tshig nyin mtshan grangs kyis bsrung // de nas bla mas gsungs pa yi// sdom pa legs par bsrung bar bya// tshul khrims zhes bya sogs pa nas// dus 'di nas ni bzung nas ni// ji srid snying po byang chub bar// bdag ni rab tu sdom par bgyid// de nas slob ma'i gnas gsum du// rdo rje khu tshur dri yi chus// thig le nyi zla pad stengs su// yi ge gsum gyi sbyor ba las// sku gsung thugs kyis byin gyis brlabs // las kyi chu yis gtor zhing bsrung // oM badzra u da ka hUM phaT/ mchod pa lnga yis legs mchod de// spyi bor me tog spos byin la// mar me dri ni snying gar ro// dril bu dkrol zhing bshos gtsang mdun// de nas tshigs bcad sngags 'dis sbyin// dus 'di nas ni bzung nas su// 'khor ba'i nyes pas ma gos par// mchod pa kun dang ldan pa yi// dus kun du ni bde legs shog // oM pany+tsa ling+ga a b+hi Shiny+tsA mi/ de nas so shing sbyin par bya// 'o ma can gyi shing dag la// sor brgyad dang ni bcu gnyis pa// me tog can ni dor bar bya// 'jig rten du ni kun mkhyen rnams// u dum+WA ra'i me tog bzhin// brgya lam na ni 'byung 'gyur ram// zhes pa la sogs chos bshad bya// oM tra ki sti ba hrI shud+d+ha sarba d+harmA swab+hA ba badzra At+ma kou0f85haM / de nas srung skud sngon po yis// mdud pa lnga ldan byin brlabs can// dpung pa g.yas g.yon dag tu bcing // ku sha stan gding mtshan ma gdab// ngan na phur bu'i sbyin sreg bya// bzang na mkha' 'gro'i gtor ma btang // de nas thig ni gdab bya ba// ma dang taM gi ting 'dzin gyis// bsnyen pa'i dkyil 'khor mkha' la bteg // gzhon nus srad bu bkal ba la// kha dog dkar po'i thig gdab ste// mdzes pa'i snod du bcug nas kyang // las kyis bsang zhing lhar bskyed la// ye shes 'khor lo spyan drangs mchod// nyis 'gyur tshad la srad bu bstim// rang nyid rdor 'dzin lhar sprul nas// byin gyis brlab dang bsrung ba'i phyir// bde gshegs mchod phyir nam mkhar gdab// sgo dbye gsal phyir sa thig gdab// tshangs thig gdab ste bgegs bskrad do// oM badzra rak+Sha hUM phaT/ slob dpon shar bltas slob ma nub// dza gsum brjod la lag tu gtad// dang po nub ste de nas ni// lho byang gdab ste de nas shar// nub byang lho nas mtshams bzhir thig // rim pa bzhin du gdab par bya// cha bzhi cha brgyad rim bzhin du// dbye ba la sogs shes par bya// 'khor lo rtsibs bzhi mu khyud bcas// khyams 'dod pa dang mi 'dod pa// de dag thams cad shes par gyis// sngags 'dis thig ni gdab par bya// oM badzra sa ma/ dmar ser smin ma sma ra khro// kham nag gyen brdzes dbu yi skra// zla tshes mche dkar ljags glog 'khyug // lto 'gros brgyan cing stag sham can// yum dang gnyis med thugs las 'khyud// sprul pa gdug pa'i tshogs rnams 'joms// bgegs chen bsnol ba'i gdan la bzhugs// drag po me dpung dbus na 'phro// bcom ldan thugs kyi sprul pa las// rigs bzhi gtum po rang nyid do// shar du rdo rje gtum po ni// bdud las rgyal byed dri za'i gdan// zhal gcig phyag gnyis sku mdog dkar// spyan gsum mche gtsigs zhabs bgrad pa// skra brdzes lto 'gro stag gis brgyan// g.yas pa rdo rje bsnun pa'i tshul// g.yon pa sdigs mdzub rab tu gdengs// me dpung 'bar ba'i rnam pa can// thugs la rdo rje'i khyung sprul lo// lho ru rin chen gtum po ni// gzi brjid 'bar ba gshin rje'i gdan// zhal gcig phyag gnyis sku mdog ser// spyan gsum zhabs bgrad mche ba can// skra brdzes lto 'gro stag gis brgyan// g.yas pa rdo rje bsnun pa'i tshul// g.yon pa sdigs mdzub rab tu gdengs // me ri 'bar ba'i rnam pa can// thugs las rin chen khyung sprul lo// nub tu pad+ma gtum po ni// rngam pa'i sgra sgrogs klu dbang gdan// zhal gcig phyag gnyis sku mdog dmar// spyan gsum mche gtsigs zhabs bgrad pa// skra brdzes lto 'gro stag gis brgyan// g.yas pa rdo rje bsnun pa'i tshul// g.yon pa sdigs mdzub rab tu gdengs // me dpung 'bar ba'i rnam pa can// thugs las pad+ma'i khyung sprul lo// byang du las kyi gtum po ni// bdud rtsi 'khyil pa gnod sbyin gdan// zhal gcig phyag gnyis sku mdog sngo// spyan gsum zhabs bgrad mche ba can// skra brdzes lto 'gro stag gis brgyan// g.yas pa rdo rje bsnun pa'i tshul// g.yon pa sdigs mdzub rab tu gdengs // me ri 'bar ba'i rnam pa can// thugs las las kyi khyung sbrul lo// de ltar dam tshig bskyed byas la// dzaHhUM baM hoHsa phyag rgya bzhi// ye shes dkyil 'khor spyan drangs te// phyag 'tshal ba dang mchod cing bshags// rjes su yi rang bskul zhing gsol// dge ba ci bsags thams cad kun// byang chub thob phyir bdag gis bsngo // phyag rgya bzhi yis gnyis med bstim// 'bru gsum sngags kyis byin gyis brlab// spyan la sogs pas dbang bskur ro// de nas slob ma khrus byas la// yol bas bar bcad gdong g.yogs bcings// sngags 'di yis ni phyag byed gzhug // oM badzra na ma mi hUM/ oM badzra na ma ste hUM/ oM badzra na mo na ma hUM/ bde ba 'dod pa su zhig yin// bla mas don ni bri bar bya// skal ldan bde chen bdag cag lags// slob mas lan ni gdab par bya// de nas bla mas bde ba'i glu// dgyes pas blang bar bya ba 'di// oM a nut+ta rad+d+ha pU dza me g+ha ud+ga te s+pha ra Na i maM ga ga na khaM swa hA/ de nas slob mas gsol gdab pa// ston pa khyod la bdag dga'o// bla ma dam pa dgongs su gsol// byang chub chen por tshul bstan pa'i// byang chub sems ni bdag la gsol // de nyid dam tshig bdag la stsol// sangs rgyas chos dang dge 'dun te// dkon mchog gsum ni bdag la stsol// lus dang longs spyod 'di bzhis la// dbang bskur dam pa mdzad du gsol// thar pa chen po'i grong khyer du// mgon po bdag ni 'jug par 'tshal// de yi lan ni sbyin bya ba// bu tshur theg pa chen po'i snod// gsang sngags spyod pa'i tshul 'di ni// khyod la yang dag bshad par bya// tshul chen khyod kyis shes par gyis // dkyil 'khor dam par dbang bskur gyis// bu yi blo gros brtan par byos// de nas yang ni sdig pa bshags// rjes su yi rang bskul zhing gsol// mya ngan mi 'da' gsol ba gdab// byang chub sems bskyed lus phul la // sdom pa phog ste gzung du gzhug // bslab pa yi ni tshul khrims dang // dge ba chos sdud tshul khrims dang // sems can don byed tshul khrims gsum// de nas bzung ste gzung bar bya// rdo rje rigs mchog chen po yi// rdo rje dril bu phyag rgya dag // yang dag nyid du gzung bar bgyi// slob dpon dag kyang gzung bar bgyi// rin chen rigs mchog chen po yi// dam tshig yid du 'ong ba la// nyin re bzhin ni dus drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs mchog dag pa la// phyi nang gsang ba'i theg pa gsum// yang dag nyid du gzung bar bgyi// las kyi rigs mchog chen po yi // sdom pa thams cad ldan par ni// yang dag nyid du gzung bar bgyi// mchod pa'i las kyang ci nus bya// de nas rdo rje'i lam khrid la// tshigs bcad sngags 'dis dam chu blud// spyi bor bcom ldan bskyed byas la// bdud rtsi'i chu ni blud par bya// 'thungs shig rdo rje bdud rtsi'i chu// dam las 'das na dmyal bar bsreg // dam tshig bsrungs na dngos grub 'byung // rdo rje bdud rtsi'i chu yis grub // oM badzra satwA hUM/ las kyi chu yis bgegs bskrad de// phreng bas mgul nas bcing bar bya// oM badzrod ka hUM/ rdo rje thugs kar bzung byas nas// dam tshig khro bo'i nga rgyal gyis// tshigs bcad sngags 'di brjod par bya// de ring phan chad khyod kyis ni// phyag na rdo rje nga yin pas// nga yi bka' nyan gsung sdod pas// khyod kyis byas na dngos grub 'byung // ma byas rdo rje dmyal bar ltung // de phyir bka' nyan gsung sdod cig // oM badzra sa ma ye hUM/ de nas rdo rje spyi bor gzhag // khyod kyis dkyil 'khor chen po 'di'i// de nyid ma mthong mi rnams mdun// dus kun du ni ma smra zhig // ma smras dngos grub myur ba yin// smras na khro bos mgo 'gems so// oM badzra kro d+ha ya hUM phaT/ de nas sngags 'dis yol ba bsal// oM badzra pra tIts+tsha ho// lan gsum brjod la mthong ngam dri// dbang thob phyir na yon kyang 'bul// sngags 'dis me tog dkyil 'khor dor// oM sarba ta thA ga te puSh+pa pU dza hUM// sngags 'dis slob ma'i mgo la gdags// oM rat+na me la a b+hi Shiny+tsA mi/ bla ma rdo rje slob dpon gyis// lha yi 'khor lo bskul byas la// slob ma'i snying gar gzhug par bya// oM maN+Dal de ba ba tiSh+Tha lhan// tshigs bcad sngags 'dis gdong g.yogs bkrol // ji ltar mig mkhan rgyal po yis// ma rig ling thog bsal ba ltar// de bzhin de ring bu khyod kyi// ma rig ldongs pa'i mun pa bsal// oM badzra pA sha hUM/ ye shes khro bo'i ting 'dzin gyis// lcags kyu'i phyag rgyas dgrol bar bya // de rnams las kyi bla mas bya// lha ngo bstan la dbang bskur ro// ji ltar dus gsum sangs rgyas la// rdo rje sems dpas dbang bskur ltar// bdag kyang rab tu bsgral slad du// bde gshegs bum pa'i dbang mchog s+col// de skad gsol ba gdab par bya// yab yum snyoms zhugs 'od zer las// bde gshegs 'od bskul bum par thim// cha 'dres 'od zhu bdud rtsi de// spyi bo chu yi dbang bskur ro// mi bskyod pa yi spro bsdu yis// tshigs bcad sngags 'dis bum pa sbyin// hUM sku gsum dam tshig las byung ba'i// ye shes bdud rtsi dri ma med// lha yi chu ni dag pa yis// mi bskyod pa yi dbang bskur ro// oM badzra A daR+sha shU n+ya tA dz+nyA na/ a b+hi Shiny+tsA mi/ rin chen 'byung ldan spro bsdu yis// tshigs bcad sngags 'dis cod pan sbyin// trAM sangs rgyas kun gyi rgyal srid do// dbu rgyan rin chen bla na med// dbu rgyan rin chen mchog 'gro ba// rdzogs sangs rgyas su dbang bskur ro// oM badzra sa mA tA dz+nyA na rat+na ma hUM ta ya a b+hi Shiny+tsA mi/ 'od dpag med kyi spro bsdu yis// tshigs bcad sngags 'dis rdo rje sbyin// hrIH sangs rgyas kun gyi rdo rje'i dbang // mi phyed rdo rje gsal ba las// chos rnams kun gyi sgor gyur pa// rdo rje chos kyi dbang bskur ro// oM pradz+nyA A be sha ya sa man+ta dz+nyA na pa ne badzra a b+hi Shiny+tsA mi// don rnams grub pa'i spro bsdu yis// tshigs bcad sngags 'dis dril bu sbyin// hUM thabs dang shes rab ldan pa yi // 'gro don mnyam med byed pa dang // mchod pa'i las rnams rdzogs byed pa// dril bu las kyi dbang bskur ro// oM kri ta a nuSh+Tha na dz+nyA na pa ne badzra a b+hi Shiny+tsA mi/ rnam snang mdzad kyi spro bsdu yis// tshigs bcad sngags 'dis ming sbyin no// oM rdo rje'i ming du dbang bskur bas// byang chub snying po'i bar du ni// cis kyang mi chod mi shigs par// rdo rje'i ming du rab sgrogs shig // oM pa ri sho d+ha d+harma dz+nyA na nA ma dz+nyA na a b+hi Shiny+tsA mi/ chos rnams sgyu ma lta bu ste// dag cing gsal la dri ma med// me long gi ni gzugs brnyan bzhin// rang gi lha ni shes par gyis// oM AHhUM/ me long dag gi dbang yin no// rdo rje brtul zhugs dbang bskur ba// phreng ba chen po ske la skon // 'od zer 'phro 'dus byin brlabs la// tshigs bcad sngags 'dis sbyin par bya// ma skyes rdo rje gsang ba'i thugs// 'gag med shes rab dril bu'i gsung // gnyis med ye shes chos kyi sku// 'di ni sangs rgyas thams cad dang // dpal ldan rdo rje 'dzin pa 'chang // khyod kyis kyang ni rtag tu 'chang // phyag na rdo rje'i brtul zhugs brtan// oM a A/ i I/ ur Ur/ u A u A al Al/ be sha na ya na gre b+ha be shud+d+ha ni swA hA/ badzra pA Ni hUM phaT/ de nas lung bstan dbang bskur ni// yon gyis bla ma mnyes byas la// phyag 'tshal nas ni gsol ba gdab// byang chub rdo rje sangs rgyas la// ji ltar mchod cing gsol mdzad pa// bdag la gdung ba'i don gyi phyir// nam mkha'i rdo rje bdag la gsol// bu de seng ge'i khrir bzhag la// rdo rje dril bu lag byin te// 'od zer spro bsdu ting 'dzin bya// de nas tshigs bcad sngags 'dis sbyin// bu tshur rdo rje'i slob dpon gyis // de bzhin gshegs pa'i 'khor lo bskor// rdo rje rin chen pad+ma las// 'gro ba'i don du khyod kyis bskor// oM haM k+Sha d+harma tsa kra pra parta ka swA hA/ sarba ta thA ga ta d+harma tsa kra a b+hi Shiny+tsA mi// de nas gsang ba'i dbang bskur ni// stegs bu bdud rtsi lnga yis byug // pi parta 'am zhing gi khar// mtshan ldan rig ma'i b+ha ga la// dpa' bo seng ge bzhin du rol// tsaN+Da lI ni rab sbar bas// e waM zla ba haM las 'dzag // spro bsdu byang chub sems de sbyin// bu yis mgon la 'di skad gsol// rgyal ba thams cad rol pa yis// sangs rgyas chu bo rgyun bab ste// nyon mongs sdig pa sbyangs pa bzhin// bdag la byang chub sems dpa' stsol// bye ba phrag brgyas gang+gA'i klung // ji snyed mgon po thams cad kyi// gnyis med sbyor ba'i bdud rtsi rgyun// mgon po bdag gi gsung la gsol// tshigs bcad sngags 'dis bu la sbyin// yab yum snyoms zhugs bde ba'i rgyun// gnyis med sems kyi ros gang ba// thabs dang shes rab bdud rtsi'i mchog // bu yi ngag la sbyin par bya// oM a mr-i ta gu h+ya a b+hi Shiny+tsA mi/ mgrin par gsung la sbyin par bya// des kyang a ho su khas btung // de nas shes rab ye shes dbang // maN+Dal dris byugs dri med khar// bdud rtsi dkar dmar thig le gdab// steng du stag gi sham thabs khar// mtshan ldan rig ma khrus byas gzhag // gnas lnga ru ni lha lnga dgod// spyan drangs bstim zhing mchod bstod bya// de nas slob mas gsol ba gdab// phyogs dus bzhugs pa'i sangs rgyas kun// shes rab pha rol phyin pas 'grub// bdag kyang rab tu bsgral slad du// gsum pa'i dkyil 'khor bstan du gsol// mgon pos kyang ni lan sbyin pa// bu tshur shog cig rigs kyi bu// gang la dga' ba'i dngos grub ni// shes rab ma la brten pas grub // rtag tu shes rab don 'dod pas// thabs la skrag par mi bya zhing // pad+ma'i steng du lce yis reg // dri chen dri chu bza' bar bya// khu ba dkar dmar bdud rtsi mchog // lce yi dbus su brtan par bzung // dka' thub med cing brtul zhugs che// 'di dang ldan na 'grub par 'gyur// de nas slob ma'i mig phye ste// yum gyi gsang ba'i dkyil 'khor blta// rtag tu gcer bu'i tshul gyis ni// rdo rje dril bu kha phye nas// mthong ba'i blos ni gsol ba gdab// rmad byung btsun mo'i b+ha ga mchog // ye shes thams cad bskyed pa'i gnas// ma smin ma grol ba yi sar// ye shes dam pa bskyed du gsol// shes rab yum gyi b+ha ga la// slob ma dpa' bo'i tshul du rol// snyoms par zhugs pa'i bde ba yis// A li kA li gnyis med las// brkyang mas ro ma mnan pa bstan// bcu drug phyed phyed thig le ni// gtum mos ri bong can haM 'dzag // dkyil drangs bzlog dang dgram zhing bstim// dga' bzhi gnyug ma nyams su myong // shes rab gsal ba'i ngang la gnas// tshigs bcad sngags 'dis byin gyis brlab// hUM thabs dang shes rab gnyis med pas// ye shes chen po mchog gi lam// srid dang zhi las rab grol pa'i// bde ba chen po bde ba'i mchog // yum la brten pa'i bde ba 'dis// bu la byin brlabs dbang bskur ro// oM pradz+nyA dz+nyA na a b+hi Shiny+tsA mi/ sangs rgyas kun gyi thabs chen po// bde ba chen po zab mo'i chos// dngos grub dam pa bdag gis blang // oM dz+nyA na sid+d+hi hUM/ de yi dngos grub dam pa blang // bzhi pa chos nyid mngon rtogs dbang // lhan cig skyes pa bdud rtsi'i ro// mtshon du yod pa ma yin te// srid dang mya ngan 'das las grol// de nas bkra shis smon lam gdab// sngags 'dis bzod pa gsol bar bya// oM badzra tsaN+Da sa ma ya/ ma nu pA la ya/ badzra tsaN+Da twe no pa/ tiSh+Tha dr-i D+ho me b+ha ba/ su to Sh+yo me b+ha ba / a nu rak+to me b+ha ba/ su po Sh+yo me b+ha ba / sarba sid+d+him+mi pra yats+tsha/ sarba karma su tsa me tsit+taM shre yaM ku ru hUM/ ha ha ha ha hoHb+ha ga bAn / sarba ta thA ga ta/ badzra mA me muny+tsa badzrI b+ha ba / ma hA sa ma ya satwa AH / bum pa'i lha dang dkyil 'khor lha// spyan drangs nam mkhar gshegs su gsol// dam tshig 'khor lo rang la bsdu// de nas spyod lam rnam bzhi ni// 'gro ba'i don du dge ba spyad// gnyis po mi 'bral nga rgyal ldan// 'di brtsams pa yis dge ba gang // zla ba rgyas pa dri med bzhin// 'gro ba dug can thams cad ni// zhing mchog gtsang mar skye bar shog // phyag na rdo rje gtum po lha lnga pa zhes bya ba'i dkyil 'khor gyi cho ga 'phags pa klu sgrub kyi zhal snga nas mdzad pa rdzogs so// 