@#// 'phags pa spyan ras gzigs sku gsum dang ldan pa la phyag 'tshal lo/ de nas/ mchod rdzogs sprul pa'i sku 'chang ba// zhes bya ba 'byung ba'i sgrub thabs bshad par bya'o// lus can kun gyi sems dbus la gnas bde chen 'od gsal dri med sku// de stobs kyis snang dpe byad brgyad cu de bzhin mtshan mchog sum cu gnyis// bcu gnyis mdzad sogs ji lta ji ltar gdul bya'i rim bzhin de lta de// ston mdzad sku gsum rtag tu lhun grub 'jig rten mgon la phyag 'tshal 'dud// drang srong mchog gi pho brang mchog // po ta la yi ri bo yi// rtse nas skyob pa spyan ras gzigs// sku gsum zhes pa 'di bskyod bya// de ni zla ba'i kha dog go// zhal gsum g.yas sngo g.yon dmar// dbus dkar zhi ba'i spyan gsum// rab tu g.yo ba'i tshul yin// phyag drug dang po gnyis kyi// lte ba la gzhag mchog mdzad// g.yas kyi gnyis par chos 'chad// g.yon na pad+ma 'dab rgyas// g.yas kyi gsum pa mchog sbyin// g.yon pa bgrang phreng 'dzin pa// zhabs gnyis skyil krung brtan bcas// mi g.yo 'dzum zhal dang po'o// de yi thugs ni pad rgyas// dri med mdzes dbus hrIHyig // kun da ltar dkar 'od 'phro// mi brjed dran pas bsgom bya// oM AHhrIHtri kA ya lo ka nA thA swA pa rA r+thA si d+d+ha kar hUM hUM hUM/ nyi shu gcig bcas sngags 'di sngags pa yis// nam langs thog thag nyi ma 'char ka dang // zla ba tshes dang tshes brgyad nya ba'i tshe// stong nyid bde chen snying rje'i yid kyis bzlas// gang tshe mi rtog bskyed pa'i rim pa gsal gyur cing // sna tshogs phrin las sems la dbang gyur thob pa'i tshe// ci rigs rnam bzhi phrin las mthu la sbyar ba yis// 'gro ba 'di dag myur du de yi dbang du 'gyur// de las sems ni dri med spros bral mi g.yo ste// 'di ltar de ni gzung dang 'dzin pa'i g.yeng ba zad// de thob byed pa'i rdo rje 'dzin pa'i bka' drin las// sems ni sa bon hrIHyig la gnas brtan pas 'grub// gang zhig nges pas skad cig de la phyogs bcu yi// rgyal dang de sras nyan thos la sogs 'khor mang po// snang dang mi snang bde chen phun tshogs ston pa'i sku// dngos gsum dri med dag pa'i sku gsung thugs 'grub 'gyur// rtogs pas mi zad stong nyid snying rje zung 'jug gang // mthong ba'i mthu las de nyid ma rtogs sems can la// ji ltar gang 'dul de lta de la de ston pa'i// mdzad pa dpag med 'od zer phung po las sprul bya// ji ltar sku gsum mdzad dang 'di dag nyid kyi las// thub pa rnams kyis bstan pa 'dzin pa'i sngags pa de nyid yin// de las nyin re 'ang bsod nams phung po mtha' yas 'gyur// zla ba brgyad dam gsum mam gcig na rtags mthong blo mchog 'gyur// tshangs dang brgya byin 'khor los sgyur sogs mgos gtugs phyag 'tshal dang // smin mtshams nas 'thon nyi zla skar tshogs rnam par 'phro ba dang // seng ge glang chen sha ra Na gzhon phyogs bcur rgyug pa nyid// 'od kyis lus thob bdud rtsi'i chu rgyun srin lag rtse nas 'bab pa'o// yang na rkang gnyis lha dang klu dbang gis bteg mkha' la 'gro// po ta la dang dga' ldan bde ldan gnas sogs phyin pa dang // rin chen gzhal med sgo stong bye ba nas zhugs te stong gnas// mgon po nyid phyag glang chen sna ltas bdag gi spyi bor reg pa'o// 'di dag mthong nas blo ldan snyems med the tshom med pa dang // brtson 'grus lhag bskyed slar yang ji skad bshad pa'i rnal 'byor la// sbyor ba lhag mos nyin re lan gsum sgom par byed na ni// mi de myur du spyan ras gzigs kyi blo gros dam pa thob par 'gyur// dpal khar+sa pA Na'i sku gsum gyi gdams pa rdzogs so// 