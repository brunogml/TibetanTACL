@// 'jam dpal dpa' bo gcig pa'i sgrub thabs bzhugs// @#// 'phags pa 'jam dpal la phyag 'tshal lo// skye ba mi lus thob pa rnams// mi lus thob pa shin tu dka'// de bas dam chos rnyed par dka'// des na sgrub la brtson par bya// sang tsam 'chi'am sus shes na// da lta nyid du bsnun te bya// yid dga' ba yi gnas dag tu// bde ba'i stan la 'dug nas ni// skad cig tsam gyis lha ru dmigs// snying ga'i muM las 'od zer 'phros// bla ma dang ni yi dam lha// mdun du bsam par byas pa las// dngos po kun gyis phyag byas pas// phyi dang nang gi mchod pas mchod// sdig pa bshags dang rjes yi rang // skyabs su 'gro dang sems bskyed bya// dge ba bsngo dang gshegs su gsol// de dag yid kyis bya bar bshad// de nas tshad med bzhi bsgoms la// stong pa nyid la goms par bya// oM ma hA shU n+ya tA dz+nyA na badzra swa b+hA ba A t+ma kou0f85haM/ stong nyid brtan par bya ba'o// de nas muM dang ut+pal las// 'jam dpal ye shes sems dpa' bsam// sku mdog gser mdog ldem bag can// rin po che yi dbu rgyan dang // snyan cha gdu bu dpung rgyan dang // 'og bag dang ni zhabs gdub dang // rin chen rnams kyis mdzes par brgyan// sems dpa'i skyil krung bzhin du bzhugs// g.yas na ut+pal sngon po bsnams// g.yon ni chos 'chad phyag rgya'o// spyan drangs bzhugs su gsol ba la// phyi dang nang gi mchod pa bya// gnyis su med par bdag la bstim// mi phyed pa ru rgyas par bsgom// de nas bzlas pa bya ba ni// rang 'dra'i ye shes sems dpa' bsam// de nas ting 'dzin sems dpa' ste// pad+ma'i gdan la rab bzhugs pa// yi ge drug gis bskor ba ste// oM wA gI shwa ri muM// dmigs pa gtad la bzlas pa bya// skyo zhing gtong bar 'dod pa na// spyan drangs gshegs su gsol ba dang // bdag nyid lha yi rnal 'byor bya// rnam pa kun dang dus kun du// lha ru gsal bas 'grub par 'gyur// rdzogs pa'i rim pa bsgom par bya// dkar nag dmar dang ser dang ljang // gsal ba dag tu dmigs pa las// thugs kar yi ge lnga bkod de// 'od zer 'phros pas dgug par bya// phyi dang nang gi mchod pas mchod// mtshan gyi bstod pa dag bya'o// yang na mdun du dmigs par bya// bstod pa rang bzhin med par bsam// bstod pa zin nas gshegs su gsol// de nas mtshan med bsgom pa la// tha ma nas bsdu dang por bsdu// bdag bsdu ye shes sems dpa' la// ye shes sems dpa' a la bsdu// de yang rang bzhin dmigs med de// de la brtan pa thob pa ni// chos sku skye med thob ces bya// tshigs bcad bcu drug ldan pa 'di// ye shes zhal mthong gnyis med rtogs// 'jam mgon sgrub thabs 'di brtsams te// mkhas rnams gus par blang bar bgyi// bdag gis sgrub thabs 'di byas pas// bdag dang sems can thams cad kyi// snod bcud sgrib pa byang nas su// bla med byang chub thob par shog // dpa' bo gcig pa'i sgrub thabs/ slob dpon 'jam dpal bshes gnyen gyis mdzad pa rdzogs so// rgya gar gyi mkhan po su badzra dang / bod kyi lo tsA ba chos kyi shes rab kyis bsgyur ba'o// 