@##// rgya gar skad du pad+ma narte shwa ra sA d+ha naM/ bod skad du/ pad+ma gar gyi dbang phyug gi sgrub thabs// sngar brjod pa'i rim pas sna tshogs pad+mar zla ba la yi ge hrIHdmar po yongs su gyur pa las/ bdag nyid pad+ma gar gyi dbang phyug tu bsgom par bya ste/ sems dpa'i skyil krung gis bzhugs pa/ zhal gcig phyag gnyis pa sku mdog dmar po rgyan rnams thams cad kyis brgyan pa snang ba mtha' yas dbu rgyan du byas shing // g.yon ngos na gos dkar mos legs par 'khyud cing 'khyud pa'i stangs kyis gnas pa'o// phyag g.yon pas pad+ma dmar po bsnams pa'o// phyag gzhan g.yas pa ni gar byed pa'i stangs kyis khabs kyi phyag rgyar kha 'byed pa'o// de nas ni oM de bzhin gshegs pa rnams thams cad kyi sku dang gsung dang thugs rdo rje'i rang bzhin gyi bdag nyid ni nga yin no zhes sngags brjod par bya ba'o// de'i rjes la phyogs brgyad du lha mo brgyad rnam par bsam par bya ba'o// de la pad+ma dmar po 'dab ma brgyad pa'i shar gyi 'dab ma la rnam par gzigs ma pad+ma dkar po dang dmar po 'dzin pa'o// lho'i 'dab ma la sgrol ma ljang gu shing sngon po dang pad+ma 'dzin pa'o// nub kyi 'dab ma la rnga ma 'khor lo ser po dang / ut+pal sngon po 'dzin pa'o// byang gi 'dab ma la khro gnyer can/ pad+ma skya bo dang ser po 'dzin pa'o// shar gyi grwa'i 'dab ma la pad+ma'i dri ldan ma pad+ma ser po dang dmar ser 'dzin pa'o// lho'i grwa'i 'dab ma la rdo rje pad+ma'i dbang phyug ma nam mkha'i mdog dang dkar ba'i pad+ma 'dzin pa'o// nub kyi grwa'i 'dab ma la sna tshogs pad+ma dkar ba dang dmar po 'dzin pa'o// byang gi grwa'i 'dab ma la sna tshogs rdo rje ma kha dog sna tshogs pa sna tshogs pad+ma 'dzin pa'o// de dag thams cad kyang zhal gcig phyag gnyis ma skyil krung bcas shing zhi ba'o// lte ba la ni bcom ldan 'das nyid do// de nas gsang sngags bzlas par bya ste/ oM hrIHpad+ma naR+te shwa ra hU~M/ pad+ma gar gyi dbang phyug ces bya ba'i 'jig rten dbang phyug gi sgrub thabs so// paN+Di ta chen po rat+na A ka ra'i zhal snga nas dge slong tshul khrims rgyal mtshan gyis bsgyur ba'o// 