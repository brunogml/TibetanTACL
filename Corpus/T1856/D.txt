@##// dpal rdo rje rnam par 'joms pa la phyag 'tshal lo// gang zag gza' ngan pa'i dus las zlog par 'dod pa'i sgrub pa po dam tshig dang ldan pas/ dkyil 'khor snga ma bzhin du bris la/ dkyil 'khor gyi dbus su bum pa mtshan nyid dang ldan pa/ kha dog sngon po gtso bo'i mtshan nyid dang ldan pa bzhag la/ de la gtso bo'i bsnyen pa brgya phul la gzhag go// dkyil 'khor gyi phyogs mtshams su phur pa brgyad la dar dmar po'i cod pan btags la khro bo brgyad du bskyed la gzhag go// mar me la sogs pas gtso bo dang gza' brgyad mchod do// gza'i gtor ma gtsang ma brgyad phyogs gtor dang bgegs gtor yang bsham mo// dkyil 'khor gyi lha'i gnas rnams su bag zan las gza'i gzugs byas la tshon gyis bsgyur la gzhag // de dag re re'i mdun du sbrang rtsi dang / 'o ma la sogs pa spyan gzigs kyis kyang 'khor bar gzhag go// khyams rnams su rgyu skar gyi gzugs byas la gzhag go// de nas gtso bo la mchod pa dang bstod pa byas la/ gza' rnams kyi sngags dang phyag rgyas spyan drangs te/ tshigs bcad kyis kyang spyan drang ba 'di skad do// hUM hUM hUM/ rnam dag ri rab legs pa'i dkyil 'khor nas// gza' brgyad rgyu skar 'khor bcas spyan 'dren na// sngon gyi dam tshig dbang gis gshegs su gsol// e h+ye hi dzaH/ rang bzhin mi mnyam rnam dag gzhal yas la// mnyes par bris shing spras pa'i dkyil 'khor 'dir// gza' chen 'khor dang bcas pa bzhugs su gsol// sa ma yA hUM zhes so// so so'i snying po brgya rtsa brgyad bzlas so// sku mdog dang phyag mtshan rnams gsal bar bsgoms la/ mchod pa 'bul ba ni/ hUM phyogs bcu kun nas rnam dag rdzas kyi mchog // mdzes par gtams pa'i yon chab 'di// gza' rnams 'khor dang bcas la 'bul// dam tshig dbang gis bzhes su gsol// phyogs bcu kun nas rnam dag rdzas kyi mchog // mdzes par gtams pa'i me tog 'di// gza' rnams 'khor dang bcas la 'bul// dam tshig dbang gis bzhes su gsol// phyogs bcu kun nas rnam dag rdzas kyi mchog // mdzes par gtams pa'i snang gsal 'di// gza' rnams 'khor dang bcas la 'bul// dam tshig dbang gis bzhes su gsol// phyogs bcu kun nas rnam dag rdzas kyi mchog // mdzes par gtams ba'i bdug spos 'di// gza' rnams 'khor dang bcas la 'bul// dam tshig dbang gis bzhes su gsol// phyogs bcu kun nas rnam dag rdzas kyi mchog // mdzes par gtams pa'i dri chab 'di// gza' rnams 'khor dang bcas la 'bul// dam tshig dbang gis bzhes su gsol// phyogs bcu kun nas rnam dag rdzas kyi mchog // mdzes par gtams pa'i bshos gtsang 'di// gza' rnams 'khor dang bcas la 'bul// dam tshig dbang gis bzhes su gsol// phyogs bcu kun nas rnam dag rdzas kyi mchog // mdzes par gtams pa'i sil snyan 'di// gza' rnams 'khor dang bcas la 'bul// dam tshig dbang gis bzhes su gsol// de nas gza' rnams la bstod cing gtor ma 'bul ba ni/ hU~M shar phyogs gza' chen pa ba sangs// sku mdog dmar po mdzes pa la/ na bza' dar dkar stod g.yogs can// rin chen sna tshogs rgyan gyis brgyan// phyag mtshan phyag na spu gri bsnams// de la mchod cing gtor ma 'bul// hU~M lho phyogs gza' chen phur bu ni// sku mdog dkar po mdzes pa la// glog gi phreng ba'i 'khor yug can// rin chen sna tshogs rgyan gyis brgyan// ser po dar gyi stod g.yogs can// phyag mtshan phyag na glegs bam bsnams// zla ba'i steng na bzhugs pa la// de la bstod cing gtor ma 'bul// nub phyogs gza' chen zla ba ni// sku mdog dkar po mdzes pa la// na bza' dar dmar stod g.yogs can// rin chen sna tshogs rgyan gyis brgyan// phyag mtshan phyag na pad+ma bsnams// ngang pa dag la zhon pa la// de la bstod de gtor ma 'bul// byang phyogs gza' chen lag pa ni// sku mdog ser po mdzes pa la// na bza' zangs kyi thor cog gsol// rin chen sna tshogs rgyan gyis brgyan// phyag mtshan phyag na chan gri bsnams// sbrul gyi steng na bzhugs pa la// de la bstod de gtor ma 'bul// lha chen gza' chen sgra gcan 'dzin// sku mdog dud ka mdzes pa la// na bza' sbrul gyi rked chings can// mgo lus thams cad mig gis khengs// phyag mtshan phyag na mda' gzhu 'gengs// ro smad sbrul du 'khyel pa la// de la bstod de gtor ma 'bul// nub byang gza' chen nyi ma ni// sku mdog dmar po mdzes pa la// na bza' thog lcags gu zu can// rin chen sna tshogs rgyan gyis brgyan// phyag mtshan phyag na pad+ma bsnams// rta yi steng na zhon pa la// de la bstod de gtor ma 'bul// byang shar gza' chen spen pa ni// sku mdog nag po 'jigs pa la// na bza' dar dmar thul pa gsol// rin chen mdzes pa'i rgyan gyis brgyan// phyag mtshan phyag na ral gri bsnams// 'brug gi steng na bzhugs pa la// de la bstod de gtor ma 'bul// gza' chen 'jigs pa'i gzugs can te// so so'i rgyu skar 'khor bcas la// me tog gtor ma gus pas 'bul// 'di dag so sor bsnams nas ni// las 'di'i 'bras bu grub par mdzod// ces gtor ma 'bul/ phyogs skyong dang bgegs rnams la yang bstod cing gtor ma 'bul lo// gza' ngan pa bzlog pa'i cho ga rgya mtsho sprin zhes bya ba/ dpal mar me mdzad bzang pos mdzad pa rdzogs so// 