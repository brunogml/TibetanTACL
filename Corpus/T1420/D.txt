@##// 'jam dpal ye shes sems dpa' la phyag 'tshal lo// rigs kun bdag po 'jam dpal dang // bla ma de la phyag 'tshal lo// mchog dang thun mong sgrub 'dod pa// gang zag rnams la phan pa'i phyir// bla ma rim pa brgyud pa yi// cho ga'i rim pa brjod par bya// dkyil 'khor bdun gyi cho ga la// bsnyen pa sa dang sta gon dang // dkyil 'khor zhag gi cho ga'o// bsnyen pa'i las su bya ba la// dang po las dang sbyor ba gsum// mchod bstod bsnyen pa bya ba'o// dang po'i las su bya ba la// nye reg 'thor 'thung stong par bsgom// skur gyur lce dang lag pa brlab// bsrung dang tshogs bsags phyag lnga bya// sdom bzung lus bsregs skur ldang ngo // srung la bdag dang gnas bsrung ste// bdag nyid bsrung ba bya ba yang // bskyed brlab dbang dang go bgo'o// gnas bsrung ba yi rim pa la// bsnun dang bsreg dang bcing ba bya// khro bo rdo rje'i ra ba sgom// tshogs bsags pa yi rim pa yang // sbyin sreg bya zhing mchod pa brlab// rten sprul bstod de gsal por sgom// dga' bar gyur pas bstod pa bya// phyag mchod sdig bshags yi rang bya// bskul dang gsol gdab dge ba bsngo// skyabs 'gro lam bstan sems bskyed do// bstod bya gnang sbyin slar bstod bya// sbyor ba gsum la dang po dang // rgyal mchog dang ni las dag go// dang po'i sbyor ba bya ba la// ye shes bzhi dang gtso bo bskyed// ye shes me long mnyam nyid dang // so sor chos dbyings nan tan no// gzhi la rdo rje mchod rten dang // chos 'byung rgya gram bsgom pa dang // gzhal yas gdan dang bcas pa'o// gtso bo bskyed pa dag la yang // cho ga rnam pa gsum las su// gzhi yi sangs rgyas bskyed pa dang // dang po'i sangs rgyas 'khor lo dang // ye shes sems dang zla ba a'o// dkyil 'khor rgyal mchog bsgom pa yang // dang por yig 'bru bskyed pa dang // de las phyag mtshan sku phra mo// thig ler gyur te sku rnams bskyed// las kyi rgyal po mchog la ni// sgo dbye bsdu bskrad yon dbul bstod// bstims la bskrad de sgo yang bcad// rgyas gdab dbang bskur las la sbyar// mchod cing bstod pa bya ba yang // dang po'i sangs rgyas bye byas la// mchod brlab sgo dbye snyan gsan dbab// spyan drang bskrad la yon dbul bstod// nang du dgug gzhug bya ba dang // bskrad cing sgo bcad go yang bgo// rgyas gdab dbang dang ldan par bya// mchod dang bstod pa rgyas par bya'o// bsnyen pa bya ba'i rim pa yang // phyag byas thugs zhugs la sngags brjod// sngags dgod brtan byas bzlas pa bya// thun mtshams dag tu rang bya la// mchod bstod phyag rgya dge ba bsngo// bzod gsol lha bsdus spyod lam bya// thun la bab na nang zhugs bskrad// sgo bcad lha dgod mchod pa brlab// mchod bstod phyag bya yon chab dbul// thugs kar zhugs te gong ltar bya/ thun gsum dag la de dang 'bar// thun bzhi pa yi tha ma ru// gong ltar byas la don gsol gdab// smon lam btab la ye shes gshegs// dkyil 'khor bsdus te rang la bsrung // brgya pa bzlas te spyod lam bya'o// de ni bsnyen pa rgyas pa'o// bsnyen pa bsdus pa bya ba yang // gtso bo yan chad bsgom byas la// sbyor ba rnam gnyis gzhag pa ste// phyi ma gong ltar bya ba yin// grangs dang mtshan ma'i bsnyen pa yang // bzlas dang bsgom pa'i khyad par ro// de ltar byas pa'i rjes dag la// phran tshegs pa ni ci rigs gdags// de rnams sngon du bsnyen pa'o// de nas sa yi cho ga ste// brtag dang bslang dang sbyang ba dang // gzung dang rdo rje'i sgrub pa'o// brtag pa phyogs dang mtshan nyid dang // gnas dang lto 'phye brtag pa'o// bslang ba snang dang mi snang ste// mi snang ba la bslang ba yang // maN+Dal byas la dri tshom dgod// bdag nyid lhar bskyed lha tshogs sprul// de la mchod bstod gtor ma sbyin// lha mo bskyed la spyan drangs te// bskrad bstim rgyas gdab dbang bskur bya// mchod dang gtor dbul sa bslang bya// ye shes gshegs la dam tshig bstim// sbyang ba las dang bya ba dang // sngags dang phyag rgyas sbyang byas te// pra brtag bum gzhug 'thas par bcag // rdo rje bsgrub par bya ba ni// slob dpon rgyan gyis brgyan byas la// stegs bu'i dbus su gnas byas te// dang por nye reg bya ba nas// bzlas la thug pa yan chod bya// mchod cing bstod la gsol ba gdab// dkyil 'khor bteg la rang yang babs// gnas gsum brlabs la spro ba bskyed// phyag byas spos thogs spyan yang drang // bka' bsgo bskor te bsrung ba bya/ b+h+rUM mam khaM las dkyil 'khor bskyed// khro bo gsang ba bstim byas la// phur bus gdab pa'i las bya'o// sta gon bya ba'i rim pa ni// lha dang bum pa sbyin sreg dang // lha mo dang ni slob ma'o// lha yi sta gon bya ba la// gnas su dri dang me tog dgod// de las lhar bskyed bstims la mchod// bum pa mtshan nyid ldan byas la// mtshon bya mgul chings kha rgyan te// bskrad bdug bsangs la bcud blug go// bum pa baM las bskyed byas la// nang du lha bskyed spyan yang drang // bstims la rgyas gdab dbang ldan bya// mchod cing bstod la bzlas pa bya'o// sbyin sreg shar du thab byas la// shing btser me spar me lha bskyed// de la mchod la thugs kar ni// sum brtsegs bskyed la spyan drangs bstim// mchod cing bstod la bsreg rdzas dbul// spyan ma gnod sbyin dag la yang // sbyin sreg rim bzhin dbul bar bya// sa yi lha mo'i sta gon ni// gong ltar byas te mi gshegs so// de nas slob ma sta gon ni// phyi rol gtor ma byin byas la// khrus byas gos gon me tog thogs// phyag byas gsol gdab sna gtod bskul// sdig bshags yi rang skyabs su 'gro// sems bskyed lam gnas rdo rje lta bu bya// lhar bskyed byin brlabs de la mchod// so shing ku sha srung skud gdags// gzengs bstod nyal gzhug spro ba bskyed// lha la mchod cing bstod pa bya// phyag byas gsol ba lan gsum gdab// dge ba bsngo zhing bzod gsol bya// gsol cing bkra shis smon lam gdab// sangs rgyas dang por mtshan 'don gnas// dkyil 'khor zhag gi cho ga la// thig dang tshon dang bsgrub pa dang // 'jug cing dbang bskur bya ba'o// thig la las dang ye shes te// ye shes snal ma sar pa la// byin brlabs bsgril te snod bcug mchod// bzlas te rim pas gdab par bya// gdab pa dang po gnam thig ste// de nas sa thig gdab pa'o// tshon ni byin brlabs bzlas te dgye// pan tsa ra ka phyogs tshon dang // mtshan ma'i bye brag bri bar bya// bsgrub pa bya ba'i rim pa yang // dkyil 'khor brgyan te mdo gdon gzhag // khrus byas brgyan la shar sgor gnas// bsrung dang bsang gtor dkyil 'khor bslang // sgo dbye bum dgod lhar bskyed de// nam mkha'i lha tshogs phab la bsre// bdag nyid dang po'i lhar bskyed de// sngags bzlas phar spro tshur bsdu bya// lha rnams stong bsgoms slar la bskyed// de nas sgo dbye la sogs pa// sngon du bstan pa bzhin du bya// phyi rol dag tu byung byas la// 'jig rten pa la gtor ma sbyin// slar la nang du zhugs byas la// sbyin sreg dag gis tshim par byas// de nas slob ma 'jug pa yang // lha la gsol gdab gnang bar bsam// slob mas khrus byas me tog thogs// yol bas bcad la phyi rol dgug // slob mas phyag byas gsol ba gdab// gdong dang stod g.yogs smad g.yogs te// nang bkug phyag bya sdig pa bshags// yi rang bskul dang gsol ba bdag // slob dpon 'dod phyir yang gsol gdab// de nas dam tshig dag ni dpog // dam tshig 'dzin par khas len gzhug // sems bskyed pa dang lhar bskyed brlab// dam tshig bsgrag cing de la mchod// las kyi bum pas dbang yang bskur// sgo bzhir bcug la slar yang ni// shar sgor bzhag la mna' yang bsgags// mna' chu blud la ye shes dbab// mchod cing smrar gzhug phreng ba dor// mgo la bcings te snang ba brtag // mig dbye ba dang dkyil 'khor bstan// dbang bskur ba yi rim pa yang // sgrub pa po dang slob dpon ni// sgrub pa po ru dbang bskur na// rang gi lhar bskyed de la mchod// dang po rig pa'i dbang bskur te// bkra shis brjod cing chu dbang bskur// dbu rgyan dang ni rdo rje sbyin// dril bu dang ni ming yang gdags// gsang ba'i ye shes sngags kyang sbyin// phyag rgya bzhi brlab brtul zhugs sbyin// slob dpon dag tu dbang bskur na// shar sgor sna tshogs pad+ma bri// slob ma sangs rgyas dang por bskyed// rig pa'i dbang lnga bskur bar bya// dam tshig gsum dang gsang ba dang // gsang rgyal dang ni nges pa'i dbang // rim pa bzhin du bskur bar bya'o// dam tshig gsum la rdo rje dang // dril bu dang ni phyag rgya'o// gsang ba'i dbang la dkyil 'khor dang / lha dang slob dpon las rnams so// gsang rgyal dag gi dbang bskur ba// de bzhin rigs dang rdo rje dang // rin po che dang pad+ma dang // las kyi rigs kyi gsang ba'o// nges pa'i dbang la gzhan don dang // rang don nges pa'i dbang bskur ro// gzhan don nges pa'i dbang bskur na// bye brag dag dang spyi dag go// bye brag la yang 'di lta ste// de bzhin rigs dang rdo rje dang // rin chen rigs dang pad+ma dang // las kyi rigs kyi nges pa'o// rang don nges pa'i dbang bskur ba// gsang ba'i ye shes brlab cing sngags kyang sbyin// phyag rgya bzhi brlab lung yang bstan// gzengs bstod pa dang dbugs dbyung ba'o// de mthar dbang bstan bya ba'i phyir// brtul zhugs dag gi dbang bskur ro// de ltar dbang bskur rdzogs pa dang // dkyil 'khor lha la mchod cing bstod// dge ba bsngo zhing bzod gsol bya// smon lam btab la don gsol gdab// ye shes gshegs la dkyil 'khor bsdu// brgya pa bzlas shing gzugs brnyan bkru// lhag chad bskang phyir sbyin sreg bya// mtshan brjod pa yi gsung rab bsgrags// gsang ldan ma yi puN+Dar+tha// dkyil 'khor bdun gyi tho yig 'di// bdag gis bsdebs pa'i dge ba yis// kun gyis 'jam mgon thob par shog // gsang ldan ma'i tho yig puN+Dar+tha byas pa smr-i ti dz+nyA na kIrti sa mdzad pa rdzogs so// 