@##// rgya gar skad du/ sam+pa ra tsakra A li kA li mahA yo ga b+ha ba na nA ma/ bod skad du/ a phreng ka phreng bde mchog 'khor lo'i rnal 'byor chen po bsgom pa zhes bya ba/ dpal he ru ka la phyag 'tshal lo// 'khor ba'i thog mtha'i tshad nad ni// bde ba chen po'i bdag nyid kyi// rgya mtsho lta bu'i bdud rtsis sel// dga' chen de la phyag 'tshal lo// dpal ldan phag mo'i snying po yis// bde chen dkyil 'khor shin tu mdzes// dpa' bo dpa' mo nyi shu bzhis// sa mu dra yi lus nyid la// go cha drug gi rgyas btab la// yi ge bdun pa'i rna rgyan can// dpal ldan phreng ba'i sngags kyis ni// mgo phreng bzhi bcu rtsa dgus brgyan// glang po che yi ga yang gzhi ni// sangs rgyas kun gyi mkha' 'gro 'dzin// rnal 'byor ma yi rig pa ni// rnal 'byor rgya mtshos rked rgyan byas// thod phreng ye shes lnga yin te// bde gshegs lnga yis spyi bor brgyan// sA ga ra bdag gar byed do// tshangs spyod rtag tu bsrung byas nas// rnal 'byor chen po gnyis med bsam// rkang pa brgyad pa'i sngags mchod bya// bdag nyid rnal 'byor sA ga ra// dur khrod brgyad du gnas byed kyang // 'jigs pa rnams dang bral ba yin// de phyir rnal 'byor dbang phyug rnams// bde mchog 'khor lor rtag tu mchod// kye ho rigs lnga'i spyod pa 'di// rnal 'byor pa yis tag tu rtogs// rtog pa med pa'i sems kyis ni// 'dod yon lnga ni spyod par gyis// rgyan drug gis ni brgyan pa'i sku// seng ge bzhin du rtag tu spyod// a phreng ka phreng rnal 'byor che// mdun du bsam zhing gnyis med skye// rnal 'byor chen po bsre byas nas// bdag gi lte ba'i khung bu la// zla ba'i thig le rgyas par bsam// yang dag pa yi yi ge ni// bdud rtsi'i rgya mtsho'i dbus bsams nas// dbang po zhi zhing gnyis med 'grub// bsam gtan bsam med 'grub rgyu med// bsam med bsams na grub pa thob// sA ga ra bdag smra bar byed// grub pa'i rtags ni glang chen thul// rnal 'byor chen po gnyis med do// a phreng ka phreng bde mchog 'khor lo'i rnal 'byor chen po bsgom pa zhes bya ba slob dpon sA ga ras mdzad pa rdzogs so// 