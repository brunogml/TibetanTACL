@##// 'phags pa 'jam dpal la phyag 'tshal lo// gtsug tor dri ma med pa'i gzungs kyi cho ga / dang por ba'i lcib sa la ma lhung bas dkyil 'khor gru bzhi pa byas la/ de la tsan+dan dang gur kum la sogs pas gtor la/ me tog sil ma'ang gtor ro// de'i steng du gtsug tor dri ma med pa'i yang snying gur kum mam/ gi waM gis me tog dkar po 'byung ba'i myu gus gro ga la bris / de la dkyil 'khor du bcug pa'i sAts+tsha lnga'am/ bdun nam dgu tsam byas la/ maN+Dal gyi me tog phung po'i steng du gzhag // de nas mchod rten re re la lha bshos la sogs pa mchod pa rnam pa lnga re re bshams la/ maN+Dal gyi steng du bskor ba ltar gzhag // yang maN+Dal gyi steng du gser dngul la sogs pa rin po che'i bum pa bzhi tsam dang / skyogs la sogs pa'i snod bzhi tsam a ka ru dang tu ruska la sogs pa dri bzang pos bkang la/ phyogs mtshams rnams su gzhag go// de nas mchod pa bshams pa rnams sku gzugs dang sAts+tsha la sogs pa dkon mchog la 'bul zhing // bsod nams kyi yan lag rnams tshang bar bya/ de nas mchod g.yog gcig bdag gis bzlas brjod ma zin gyi bar du a ka ru la sogs pa'i spos dri zhim po bsreg du gzhug // bzlas pa'i dus su gtam gzhan dang ma 'dres par bya/ bzlas pa zin pa dang yang snying po 'ba' zhig bzlas shing bskor ba brgya rtsa brgyad bya/ de ltar zin pa dang / rin po che'i snod rnams kyi chu kun las cung zad bsdus la/ nad pa la cung zad blud cing khrus bya/ de ltar byas na glo bur ba la sogs pa'i nad tshabs che ba las kyang thar bar 'gyur ro// tshe zad pa las ring du 'tsho bar 'gyur ro// las kyi sgrib pa chen po rnams kyang byang bar 'gyur te/ de dag la sogs pa phan yon dpag tu med pa ni de nyid kyi cho ga rgya chen po las shes par bya'o// cho ga gang byed kyang 'byung po thams cad pa'i gtor ma gsum mam bzhi gtung bar bya'o// slob dpon dpal mar me mdzad ye shes kyis mdzad pa'i gtsug tor dri ma med pa'i gzungs kyi cho ga rdzogs so// 