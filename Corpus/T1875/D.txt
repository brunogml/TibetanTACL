@##// rgya gar skad du/ ya mA ri sA d+ha naM/ bod skad du/ gshin rje gshed po sgrub pa'i thabs// mgon po gshin rje gshed la phyag 'tshal lo// dpa' bo thod pa'i phreng ba can// klu la sogs pa'i rgyan gyis 'jigs// mgon po gshin rje gshed phyag 'tshal// de yi sgrub thabs bri bar bya// bde ba'i stan la mnyam 'dug ste// hUM ni sngon po snying gar dgod// des bskyed mchod pa'i khyad par gyis// gus pas gtso bo yang dag mchod// byas nas de yi mdun du ni// sdig pa bshags pa la sogs bya// 'gro kun dngos po med pa yi// de bzhin nyid du gsal por blta// snying ga'i sa bon gyur tshon byung // zhabs kyi pad+ma g.yon brkyang zhing // khro gnyer g.yo bas 'jigs pa'i gdong // og [(]sbu [,]spu [)]mgo skyes ser la mdzes// zhal gsum lce ni 'dril ba la// 'jigs byed mche ba gtsigs pa can// khrag gi mig can gsus po che// char sprin sngon po lta bu'i mdog // nyi ma'i dkyil du gnas pa yi// ma he la ni gnas pas mtshon// mi'u thung lta bu stag lpags mnabs// bde byed la sogs dregs pa 'joms// nyi ma'i 'od zer mdangs chen pos// nam mkha' ma lus kun du 'gengs// 'bar ba'i phreng ba drag po 'bar// 'jig pa'i bskal pa'i me lta bu// 'khor lo ral gri gtun shing dang // gri gug sta re zhags pa bsnams// g.yas dang g.yon pa min pa yi// lha yi phyag drug rtag tu bsnams// 'jigs mdzad khror bcas rab tu grags// bdud ni 'dul byed gshin rje gshed// gur ni hUM gis bkang byas pa// 'jigs dang bral nas bsgom par bya// stong phrag nyi shu'i phyed du ni// sngags rnams sngags rig pas rtag tu// bzlas te lus sogs ma yengs pas// 'dod pa'i dngos grub thob par 'gyur// 'di sngon bsnyen pa'i cho ga ste// gsang sngags grags par byas pa bstan// de ni shin tu mang ba'i phyir// las dang rjes mthun ma bstan te// de ni dngos grub gang 'dod pas// rgyud dang bla ma'i man ngag las// las kun grub pa'i 'khor lo ni// dpa' bos 'bad pas shes par bya// bla ma bzhed pa'i cho ga rtogs pa las// bdag gis sgrub thabs byas pa'i bsod nams kyis// mngon par 'dod pa'i 'bras bu myur du ni// 'jig rten thams cad kyis ni thob par shog // 'phags pa gshin rje gshed nag po'i rgyud las gsungs pa'i phyogs gcig pa'i sgrub thabs rdzogs so// // khro bo'i rgyal po'i klu rnams kyi// kha dog la sogs mi dran gang // de phyir de yi ched du ni// de dag kha dog dbyibs kyang bshad// dga' bo rigs ldan nag po ste// sgra ni bcings nas gnas pa yin// tak+Sha ka ni gser mdog ste// rna ba'i rgyan du 'bad pas byas// pad+ma chen po lag gdub ste// gser ni bsregs pa lta bu'i mdog // mchod phyir thogs su byas pa ni/ karko Ta ste dkar po yin// ba su ki ni ske rags te// pad+ma dmar po dri med mdangs// rkang gdub pad+ma dung yin te// kun du ban+du ka yi mdog // rgya gar gyi mkhan po dI paM ka ra shrI dz+nyA na dang / lo tsA ba dge slong tshul khrims rgyal bas bsgyur cing zhus te gtan la phab pa'o// // oM AHkro d+ha ka ya mAn+ta ka hUMhUM phaT/ oM AHhUMhUM oM hrIHSh+T+r-iHbi kr-i tAn na hUM phaT// 