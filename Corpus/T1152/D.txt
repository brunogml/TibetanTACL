@##// rgya gar skad du// d+har+m+ma d+hA tu sa ra gI ta/ bod skad du// chos kyi dbyings lta ba'i glu// thams cad mkhyen pa la phyag 'tshal lo// gang zhig kun du ma shes na// srid pa gsum du rnam 'khor ba// sems can kun la nges gnas pa'i// chos kyi dbyings la phyag 'tshal nas// chos dbyings lta zhing gzhan min pa// de dag rim bzhin brjod par bya// zab zhi spros bral de bzhin nyid// 'od gsal 'dus ma byas pa gang // ma skyes ma 'gags gzod nas dag // rang bzhin mya ngan 'das pa yis// chos dbyings mtha' dang dbus med pa// blo mig zhib mo rtog bral ba// bying rgod rab rib med pas blta// gang zhig 'khor ba'i rgyur gyur pa// de nyid bya ba byas pa las// dag pa de ni mya ngan 'das// chos kyi sku yang de nyid do// ji ltar 'o ma dang 'dres pas// mar gyi snying po mi snang ba// de bzhin nyon mongs dang 'dres pas// chos kyi dbyings kyang mi mthong ngo // ji ltar 'o ma rnam sbyangs pas// mar gyi snying po dri med 'gyur// de bzhin nyon mongs rnam sbyangs bas// chos dbyings shin tu dri med 'gyur// ji ltar mar me bum nang gnas// cung zhig snang bar mi 'gyur ba// de bzhin nyon mongs bum nang gnas// chos kyi dbyings kyang mi snang ngo // phyogs ni gang dang gnag dag gnas// bum pa bu ga btod gyur pa// de dang de yi phyogs nyid nas// 'od kyi rang bzhin 'byung bar 'gyur// gang tshe ting 'dzin rdo rje yis// bum pa de nyid bcag gyur pa// de tshe de yi nam mkha' yis// mthar thugs bar du snang bar byed// chos kyi dbyings ni skye ma yin// nam yang 'gag par 'gyur ba med// dus rnams kun du nyon mongs med// thog ma bar mtha' dri ma bral// ji ltar rin chen bai DU R+Ya// dus rnams kun du 'od gsal yang // rdo yi nang na gnas gyur na// de yi 'od ni gsal ma yin// de bzhin nyon mongs kyis bsgrigs pa'i// chos dbyings shin tu dri med pas// 'khor bar 'od ni gsal ma yin// ji ltar sbun pas g.yogs gyur ba// so ba 'bras nyid mi 'dod ltar// de bzhin nyon mongs kyis g.yogs pas// de ni sangs rgyas zhes mi rtag // ji ltar sbun pa las grol na// 'bras nyid snang bar 'gyur ba ltar// de bzhin nyon mongs las grol na// chos kyi sku nyid rab tu gsal// ji ltar sbrum ma'i lto na bu// yod kyang mthong ba ma yin pas// de bzhin nyon mongs kyis g.yogs pa'i// chos kyi dbyings kyang mthong ma yin// chos dbyings gang phyir bdag ma yin// bud med ma yin skyes pa min// gzung ba kun las rnam grol bas// ji ltar 'dzin par brtag par bya// mi gtsang mi rtag sdug bsngal zhes// bya ba gsum pos sems spyod byed// stong pa nyid ni ston pa'i mdo// rgyal bas ji skad gsungs pa ste// de dag kun gyis nyon mongs ldog // khams de nyams par byed ma yin// mchog tu sems ni sbyong byed pa'i// chos ni rang bzhin med pa yin// ji ltar ri bong mgo yi rwa// brtags pa nyid de med pa ltar// de bzhin chos rnams thams cad kyang // brtags pa nyid de yod ma yin// phra rab rdul gyi ngo bo nyid// glang gi rwa yang dmigs ma yin// ji ltar sngon bzhin phyis de bzhin// de la ji zhig brtag par bya// brten nas 'byung bar 'gyur ba dang // brten nas 'gag par 'gyur ba dang // gnas pa dag kyang yod min na// byis pa ji ltar rtog par byed// chos dbyings rang bzhin nam mkha' yin// khams ltar gyu med rkyen med de// skye dang rga dang gnas pa dang // 'jig pa med pa 'dus ma byas// sangs rgyas chos dbyer med pa dang // de rigs de bzhin thob pa dang // brdzun med slu med 'tshe med pas// gdod nas rang bzhin zhi nyid do// gang phyir de ni rgya mtsho ltar// sgra dang dpe dang blo rnams kyis// gting dang pha rol mi rnyed pa// de phyir rab tu zab pa nyid// chos kyi dbyings la dbyer med phyir// lta ba tha dad rung ma yin// 'on kyang blo yi bye brag gis// lta ba tha dad cung zad brjod// dbu ma nyid du smra ba rnams// de don bden pa gnyis su 'dod// kun rdzob dang ni don dam mo// bden gnyis rnam dbye shes pa dag // thub pa'i bka' la mi rmongs te// de dag ma lus tshogs bsags nas// phun tshogs pha rol 'gro ba nyid// bdag dang bdag gi rtag chad dang // nyon mongs rnam byang rgyu 'bras dang // gzung dang 'dzin par gang spros pa// 'di ni kun rdzob bden pa'o// stong nyid bdag med zhi ba gang // spros pa rnams kyis mgos pa// tha dad don min rnam mi rtog // 'di ni don dam bden pa'o// yang dag yang dag ma yin dang // rnam grangs rnam grangs ma yin pas// de gnyis so sor dbye ba byas// rtags tsam snang grags dngos po dang // tha snyad 'khrul ba sgyu ma dang // kun rdzob nyid ni rnam grangs so// stong pa nyid dang yang dag mtha'// mtshan ma med dang don dam dang // chos kyi dbyings ni rnam grangs so// gang phyir sgrib pas kun rdzob ste// 'gyur ba med phyir don dam mo// yang dag yang dag ma yin pa'i// shes pa gnyis phyir bden pa gnyis// yang dag shes pa med ce na// bden te tha snyad tsam du yod// de nyid tshol la thog mar ni// thams cad yod ces brjod par bya// don rnams rtogs shing chags med la// phyis ni rnam par dbye don nyid// bden gnyis gcig dang tha dad min// nyes pa bzhi bzhi gsungs phyir ro// gcig dang tha dad gang rtogs pa// de ni tshul min zhugs pa yin// dngos por khas len yod na ni// 'dod chags zhe sdang mi zad 'byung // lta ba ma rungs yongs su 'dzin// de las byung ba'i rtsod par 'gyur// dmigs pa'i 'du shes can la ni// thob pa med cing mngon rtogs med// rjes mthun bzod pa'ang yod min na// mya ngan 'das pa'ang smos ci dgos// stong pa nyid la lta nyes na// shes rab chung ldan phung bar 'gyur// ji ltar sbrul la bzung nyes dang // rig sngags log par bsgrubs pa bzhin// rgyal ba kun gyis stong nyid ni// lta kun nges par 'byin par gsungs// gang dag stong pa nyid lta ba// de dag bsgrub tu med par gsungs// gang dag rang dngos gzhan dngos kyis// dngos dang dngos med nyid mthong ba// de dag sangs rgyas bstan pa la// yang dag mthong ba ma yin no// med pa yod pa'i zlas grangs te// yod pa'ang med pa'i zlas grangs pa// de phyir med par brjod mi bya// yod pa nyid du 'ang mi brtag go// yod pa pa ni bde 'gror 'gro// med pa pa ni ngang 'gror 'gyur// yang dag ji bzhin yongs shes phyir// gnyis la mi brten bar par 'gyur// tshul gnyis shing rta zhon nas su// rig pa'i sra ba skyogs 'ju byed pa// de dag de phyir ji bzhin don// theg pa chen po pa nyid 'thob// gzugs sogs ji ltar snang ba nas// bde gshags par gyi chos rnams kun// ri bong ba lang rwa yi dpes// dbu ma nyid du goms par bya// yod min med min yod med min// gnyis min bdag nyid du yang med// mtha' bzhi las ni nges grol ba// de nyid dbu mar mkhas rnams bzhed// dbu ma mtha' las rnam grol na// mtha' dang bral phyir dbu ma'ang med// mtha' dbus med par gang lta ba// de ni yang dag lta ba ste// bla na med pa'i lta ba yin// blo ldan rnams kyis rtag tu bsgoms// gang zhig lta ba 'dir zhugs pa// nges ni thams cad mkhyen pa thob// rnam rigs tsam du smra ba rnams// ngo bo nyid ni gsum du 'dod// kun brtags gzhan dbang yongs grub po// brtags dang rgyu las skyes pa dang // mi 'gyur phyir na go rims bzhin// rnam par rtog pa gang gang gis// dngos po gang gang rnam brtags pa// de nyid kun du brtags pa yis// ngo bo nyid de de med do// gzhan gyi dbang gi ngo bo nyid// rnam rtog yin te rkyen las byung // grub ni de la snga ma po// rtag tu med par gyur pa gang // yod dang med pa'i mtha' gnyis kyis// de phyir de nyid gzhan dbang las// gzhan min gzhan pa yin pa'ang min// mi rtag la sogs bzhin du brjod// chu shel bai DU R+Ya yi dpes// ngo bo nyid gsum shes par bya// bdag dang chos su brtags pa dang // rnam par dag dang ma dag dang // 'gyur med phyin ci ma log pa// rim bzhin re re 'ang gnyis gnyis so// blo gros bzang po thams cad ni// nang sems pa la brtson pa yin// gzung dang 'dzin pa las grol ba'i// rnam shes dam pa'i don du yod// chos rnams 'ga' yang skye ba dang // 'gag pa cung zad yod min te// skyes pa 'ba' zhig kho na ni// skye ba dang ni 'gag par 'gyur// yod min chos rnams de dag snang // bems po las min gzhan las min// med pa las min nyes gnyis phyir// de phyir shes pa'i bdag nyid yod// rnam shes bems po'i rang bzhin las// bzlog par rab tu skye bar gsungs// sems min rang bzhin gang yin pa// de 'dri bdag nyid rig par 'dod// nam mkha' las rlung nyi ma dang // rgya mtsho phyogs dang 'dab chu ni// nang gi shes pa yang dag gi// cha yin phyi rol ltar snang ngo // gsal ba'i rang bzhin du snang bas// de dag 'brel ba lkog gyur min// gang dang 'brel bas gang rig pa// de yis rig bya de rig 'gyur// ral gri'i so dang so rtse bzhin// blo yis rang 'dzin dor zhe na// rang nyid snang ba dor min par// dgongs pa nges par 'grel las gsungs// de'i phyir blo yi mtshan nyid ni// rang rig par ni grub pa yin// de nyid rtogs par dka' ba na// 'di yi ngo bo dpyad mi nus// rang rig de yang phra ba'i phyir// sangs rgyas rnams kyis phra bar gzigs// rang la gnas kyang bdag 'dra bas// rmongs pa'i phyir na mthong ba med// gsal dang blo ni bdag nyid kyis// 'brel ba yod phyir don tsam yin// shes pa'i rang bzhin bden pa ste// rnam pa brdzun zhing 'khrul pa yin// sems ni rnam par bslad pa'i phyir// gcig gnyis gnyis su snang ba yin// gzung dang 'dzin pa'i dbye ba las// shin tu mkhas pa cis ma yin// gzung ba'i rnam pa mi g.yo'i phyir// phyi rol lta bur snang ba yin// 'dzin pa'i rnam pa rab g.yo bas// nang lta bur ni snang ba nyid// mtshan ma de ni spangs nas su// ye shes nam mkha' lta bur bsgom// sems kyi rang bzhin zag pa med// zag bcas sa bon ma zad par// kun gzhi gnas skabs de dag nyid// zad nas zag pa med pa'i dbyings// rnam par grol ba'i sku dang ni// rtag tu nyi zer nyi ma bzhin// sangs rgyas chos rnams gnas yin pas// skyob pa rnams kyi chos sku'o// nyan thos theg par zhugs pa rnams// bdag dang bdag gis dben pa yi// phung po khams dang skye mched dang // bzhi lnga'am dus ni gsum yang rung // yod pa thams cad gzung bya yin// dmigs dang bcas pas 'dzin par byed// de gnyis dam pa'i don du 'dod// bden pa mthong dang goms pa las// nyon mongs spangs pa zhes bshad pa// bden pa bdag ni rnam bzhi ste// sdug bsngal de bzhin kun 'byung dang // 'gog pa lam ste de lta na// de dag ji ltar gdon rtogs rim// sdug bsngal nyer len phung po'o// kun 'byung ba las dang nyon mongs te// 'gog pa mya ngan 'das pa gnyis// lam ni phyogs mthun sum cu bdun// tshul gnas thos dang bsam ldan pa// bsgom pa la ni rab tu sbyor// dge sbyong tshul ni dri med lam// 'bras bu 'dus byas 'dus ma byas// de dag brgyad cu rtsa dgu'o// grol lam zad pa rnams dang bcas// 'bras bu bzhi rnam gzhag pa ni// rgyu lnga dag ni srid phyir ro// nyan thos rnam bzhi sprul pa dang // rdzogs pa'i byang chub 'gyur ba dang // zhi bgrod grub mtha' 'dzin pa'o// de ni gnyis bzhi bco brgyad de// gnyis ni bye brag smra ba dang // de bzhin mdo sde smra ba'o// rnam pa med pa'i shes pa yis// gzugs la sogs pa don rig 'dod// de ni bye brag smra ba yin// gang zhig don gyis phan btags pa'i// gzugs brnyan rnams la nyams myongs bas// don rig 'dod pa mdo sde ba'o// bzhi ni dge 'dun phal chen dang // thams cad yod smra gnas brtan pa// mang pos bkur ba bco brgyad ni// shar dang nub dang gangs ri ra gnas// 'jig rten 'das par smra ba'i sde// rtag par smra ba'i sde pa dang // lnga tshan dge 'dun phal chen pa// gzhi kun yod smra 'od srungs te// sa ston sde dang 'od srungs te// mang thos gos dmar slob ma dang // rnam par phye ste smra ba'i sde// thams cad yod par smra ba yin// rgyal byed tshal gnas 'jigs med gnas// gtsug lag khang chen gnas brtan pa// sa sgrogs ris dang srung ba pa// gnas ma bu yi sde pa ni// kun gyis bkur ba rnam pa gsum// yul don slob dpon bye brag gi / tha dad rnam pa bco brgyad do// rang rgyal byang chub don gnyer bas// gzung ba'i rtog pa spangs phyir dang // 'dzin pa ma spangs phyir na ste// rten gyi bse ru lta bu'i lam// bskal ba brgya yi mthar thug par// bsgoms pas byang chub reg par 'gyur// de ni rten cing 'brel 'byung ba// yan lag bcu gnyis chags gsum mo// sngon dang phyi mthar gnyis gnyis dang // bar du brgyad yongs rdzogs ldan la// ma rig nyon mongs sngon gnas skabs// 'du byed dag ni sngon 'das kyi// rnam shes mtshams sbyor phung po yin// ming dang gzugs ni de phan chad// skye mched drug dod tshun chad do// de ni gsum 'dus tshun chad do// reg pa bde sdug la sogs kyi// rgyu shes nus pa tshun chad do// chor 'khrig tshun chad sred pa ni// longs spyod 'khrig pa chags bcas kyi// nye bar len pa longs spyod rnams// thob par bya phyir yongs rgyug pa'o// de srid 'bras bu 'byung 'gyur ba'i// las de nyid ni srid pa yin// nying mtshams sbyor ba skye ba yin// tshor ba'i bar ni rga shi yin// 'di ni gnas skabs bar 'dod lo// gtso bo'i phyir na yan lag bsgrags// sngon dang phyi mtha' bar dag la// rmongs pa rnam par bzlog phyir ro// nyon mongs gsum mo las gnyis so// bzhi bdun de bzhin 'bras bu yin// gnyis kyi rgyu 'bras mdor bsdus pa// bar ma'i rjes su dpag pa las// 'dir ni 'byung ba rgyu yin te// byung ba 'bras bu nyid du 'dod// yan lag bcu gnyis de dag las// rgyu ni rnam lnga 'bras bu bdun// 'phen par byed dang 'phangs pa dang // mngon par 'grub byed grub pa dang // nyes dmigs kyi ni yan lag ste// gsum bzhi gsum gyi gcig rim pa bzhin// 'du byed sdug bsngal 'gyur ba yi// sdug bsngal nyid ni rim bzhin du// ldang dang bzhi dang lnga yin no// khams gsum na ni rim bzhin du// bcu gnyis bcu gcig bcu yis 'jug // rdzus skyes yan lag bcu gcig gis// mngal dang sgong skyes bcu gnyis kyis// drod gsher las skyes ci rigs 'jug // de bzhin 'gro ba lnga la sbyar// gsum po dag las gnyis 'byung ste// gnyis las bdun 'byung bdun las kyang // gsum 'byung srid pa'i 'khor lo ste// nyid ni yid dang yid du 'khor// 'khor ba'i ngo bo rnam pa dang // gang gzhig gang du gang gis ngang // ji ltar ji srid nyes dmigs ni// mtha' yas tshogs kyis rab tu 'jug // brtsam par bya zhing 'byung bar bya// sangs rgyas bstan la 'jug par bya// 'dam bu'i khyim na glang chen bzhin// 'chi bdag sde ni gzhom par bya// gang zhig rab tu bag yod par// chos 'dul 'di la spyod 'gyur ba// skye ba'i 'khor ba rab spangs nas// sdug bsngal tha mar byed par 'gyur// mya ngan gang las 'da' ba dang // gang zhig gang gis gang gi tshe// gang gis gang phyir ji lta bur// ji srid ngo bo rnam pa dang // thob bya dbye ba phrin las dang // yon tan tshogs kyis ldog pa'o// mu stegs pa ni rnam pa gnyis// sprul pa ba dang rang rgyud pa// de yang skyes thob sbyor 'byung ngo // skyes thob rigs chad log sred can// sbyor byung bsam gtan rtog ge ba// bsam gtan pa ni mngon shes mthus// lta ba drug cu gnyis su rtogs// rtag par smra ba rnam bzhi dang // kha cig rtag par smra ba bzhi// mtha' yod sogs bzhi mi spong bzhi// rgyud med gnyis ni sngon mthar rtog // 'du shes yod smra bcu drug dang // med smra brgyad dang de bzhin du// yod min med min smra ba brgyad// chad smra bdun dang tshe 'di la// mya ngan 'da' bar smra ba lnga// phyi ma'i mthar rtog lta ba'o// rtog ge ba ni grangs can sogs// tshad mas grub mtha' 'dzin pa'o// grangs can yon tan gsum du brjod// snying stobs rdul dang mun pa'o// rangs dang mgu dang kun dga' dang // bde bzhi pa yi sems nyi dag // res 'ga' yang ni snang gyur pa// de dag snying stobs yon tan no// mi dga' ba dang yongs gdud dang // mya ngan 'dod dang mi bzod dag // gang du snang ba'i gtan tshigs kyis// de dag rdul gyi rtags su 'dod// rmongs pa de bzhin gti mug dang // bag med gnyid dang gsal ba dang // len 'ga' yang ni snang gyur pa// de dag mun pa'i yon tan no// yon tan gsum gyi rang bzhin/ mchog // mthong ba'i lam du 'gyur ma yin// mthong ba'i lam du gang gyur pa// sgyu ma bzhin du shin tu gsog // rang bzhin las ni chen po ste// de las nga rgyal rnam gsum 'byung // da la dbang po bcu gcig dang // de tsam lnga'o de lnga las// 'byung ba lnga ste nyi shu bzhi// gco bo nyid dang rnam 'gyur ro// de dag sems pa yod ma yin// skyes bu kun rig sems pa can// de dag nyi shu lngas shes na// ral ba spyi bo gtsug phud kyis// bsti gnas gang du dga' ba der// grol 'gyur 'di la the tshom med// byer bag pa ni don drug 'dod// rdzas dang yon tan las dang spyi// bye brag 'du ba rnams pa drug // rdzas dgu yon tan nyi shu bzhi// las lnga spyi gnyis bye brag gnyis// de bzhin 'du ba'ang rnam gnyis te// de nyid du gshes rig pa'i mchog// rig byed kun gyi pha rol phyin// gcer bu ba rnams don dgu smra// srog dang zag pa sdom pa dang // nges par dga' dang 'chi ba dang // las dang sdig dang bsod nams dang // thar pa zhes bya don dgu po// gang gis mthong ste rnam par dag // rigs ba can don bcu drug 'dod// tshad ma gzhal bya the tshom dang // dgos pa dpe dang grub mtha' dang // cha shas rtog ge gtan la dbab// rtsod dang brjod dang rgol ba dang // rgyu ltar snang ba tshig dor dang // ltag chod chad pa'i gnas rnams te// bcu drug gis ni nges par 'byung // dpyod pa pa ni don bzhir brjod// sa dang chu dang me dang rlung // de dag 'dus ma byas pa ste// rtag tu skye 'gag med par gnas// de bas las 'bras yod ma yin// sngon dang phyi mtha' de bzhin med// gang zhig de ltar rnam dpyod pa// mthong pa tsam gyis rnam grol 'gyur// khyab 'jug byed rgyur rma ba rnams// nyi ma'i nang na khyab bdag 'jug // skar nang 'od gnas zla ba yin// rlung nang nga ni 'od zer can// snang ba can na nyi ma yin// rig bye dang na snyan tshig dang // lha nang nga ni brgya byin te// dbang po'i nang na yid yin no// 'byung ba'i nang na sa yin zhing // nga ni bde byed drag po'ang yin// srin po gnod sbyin nang rol bdag // nor lha'i nang na me lha pa// ri bo'i nang na nga ri rab// nga ni yi ge'i nang na a// nya dang rus sbal phag dang ni// mi yi seng ge mi thung dang // dga' byed ra ma Na nag po// sangs rgyas tsar ti ka dang bcu// gang gis khyab 'jug yon tan rnams// rtag tu bsgoms na bde thob 'gyur// dbang phyug byed rgyur 'dod pa rnams// 'gro ba 'di dag thams cad kyi// byed pa po ni dbang phyug yin// de ni yon tan brgya dang ldan// rab phra yang ba mchod par 'os// bdag por gyur dang dbang du gyur// gar yang phyin dang 'dod dgur ldan// de bzhin dga' mgur gnas pa'o// lag pa dag dang rkang pa dang // mig dang gdong dang lus rnams kyi// mang po bskyed cing 'jig byed pas// des na phra bar brjod pa yin// mkha' dang rlung dang sa dang ni// chu dang me dag gnas byed cing // sdud pa dang ni rgyas byed pas// nges na yang par brjod pa yin// 'jig rten gsum na mchod gyur cing // gnas pa bdag dang rgyu ba dang // 'byung po kun gyis brjed pas na// des ni mchod par 'os pa yin// 'byung po kun la dbang byed cing // gnas pa bdag dang rgyu ba dang // gang dang gang 'dod de byed pas// des na bdag por gyur zhes bya// bdag la rag las rang dbang can// 'ga' la'ang 'jigs pa yod min te// thams cad dbang du gyur zhes bya// mtho ris ngan song kun khyab pas// des na gar yang phyin zhes bya// snying stobs rdul dang mun pa gsum// de dag gang la gnas gyur pa// mig 'byed tsam gyis byed gyur pas// des na 'dod dgur ldan zhes bya// thar pa'ang yang na lha yi lus// gang du dag nyid 'dod pa dag // thams cad 'dod pas thob gyur pas// des na dga' mgur gnas zhes bya// gang zhig phra gyur gcig pu skyes nas 'dug // de yi 'di kun skyes shing 'jig par byed// de ni dbang dag mchog sbyin lha mchog bya// yon tan byed po shin tu zhi ba thob// skyes pa po 'di shes pa yod min te// bdag gi bde sdug bdag la rang dbang med// dbang phyug gis btang yang na mtho ris sam// g.yang sa dag tu 'gro ba kho nar 'gyur// dbang phyugs rdza mkhan lta bur sna tshogs 'di sbrul byed por ma gyur na// ri rab 'di mi grub cing sa gzhi 'di min rgya mtsho 'ang ma yin te// nyi zla skar ldan 'di ltar bkod pa 'di dag mig yul du med 'gyur// yod pa'i phyir ni dbang phyug 'gro ba'i byed po yin zhes 'ga' zhig smra// phra zhing bsam gyis mi khyab rab srab byed pa kun rig kun byed pa// rnal 'byor goms pas thob pa blo can bsam gtan pa yi bsam gtan yul// nyi ma zla bas chu me rlung phyogs dang nam mkha'i lus can te// zhi ba'i bde dga' 'dod pa rnams kyis dbang phyug rtag tu bsgoms// dus la ltos par smra ba rnams// dngos kun dus kyis bsgyur ba ste// gang gi zhang po nor lha dang // gang pha nor rgyas yin pa yi// 'jigs med khro bo 'ang bsad gyur pas// dus ni 'da' bar dka' ba yin// 'byung ba rnams ni dus kyis 'byin// skye dgu rnams sdud dus kyis byed// dus kyi gnyid log sad par byed// dus ni 'da' bar dka' ba yin// srung ba sum brtsegs 'obs ni rgya mtsho dang // dmag mi srin po nor ni nor sbyin sbyor// gang zhig bstan bcos pa sangs tshad mnyam ba'i// sgra sgrogs bu de'ang dus kyi dbang gis nyams// ngo bo nyid rgyur smra ba ni// dngos rnams ngo bo nyid kyis 'grub// me yi dmar ba nyid dang ni// dam pa gzhan don byed nyid dang // dam pa min pa'i brtse med nyid// gsum po ngo bo nyid kyis grub// tsher ma rnor bar gyur pa su yis byas// ri dgas bya yi ri mo su yis byas// bu ram shing mngar ni ma pa kha ba dag // 'di dag thams cad ngo bo nyid kyis grub// nyi mtshan zhing zla ba rab bsil dang // skye bo chags shing thub pa de min la// bde bar bsil sdug bsngal rab gdung ba// drug po 'di dag ngo bo nyid kyis grub// gang dag rgyu med smra ba ni// thams cad rgyu la ltos med par// dngos po rnams kyis skye ba ste// nyi ma pad+ma'i ge sar sogs// sna tshogs gang gis byas pa yin// rma bya'i mdongs la sogs pa yang // sna tshogs gang gis sprul pa yin// ji ltar char rlung la sogs pa// glo bur 'byung phyir rgyu med ltar// sdug bsngal la sogs rgyu med nyid// shin tu rgya chen rab zab la// sgyid lug shin tu ma sbyangs la// bdag bzhin sgra dag gti mug gis// dag ltar theg pa che la smod// tshul khrims las ni nyams bla yi// lta las cis kyang ma yin te// tshul khrims kyis ni mtho ris 'gro// lta bas go 'phang mchog tu 'gyur// gti mug dbang gis bsgrigs gyur te// gang zhig yang dag gegs byed pa// de la dge ba'i 'gro ba'ang med// thar pa med par smos ci dgos// gnod pa'i sa bon gyur pa yi// mu stegs byed mang mthong nas ni// thar 'dod skye bo 'dod rnams la// snying rjer mi 'gyur su zhig yod// de phyir thar pa don gnyer rnams// chos kyi dbyings su lta bar gyis// chos kyi dbyings su lta ba'i glu// slob dpon chen po 'di paM ka ras mdzad pa rdzogs so// // rgya gar gyi mkhan po de nyid dang // bod kyi lo tsA ba dge slong tshul khrims rgyal bas bsgyur ba'o// 