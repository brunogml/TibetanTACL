@##// dbang du bya ba ni sbyin sreg gi dbang bskur ba'i dus na zhi rgyas kyi sreg blugs gang byas kyang dbang du 'gyur bar nges so / de nas yon bdag gi don du gtor ma sbyin pa ni/ oM ru drwa ya swA hA/ ba liM ta khA hi zhes pas dbang ldan/ me lha'i/ oM ag+ha ye swA hA/ i daM ba liM khA hi/ gshin rje'i/ be+e sat+yA ya swA hA/ bden bral la/ rAk+Sha sa a d+hi pa ta ye swA hA/ chu lha la/ me ga sha ni ye swA hA/ rlung lha la/ bA te ya be+e swA hA/ gnod sbyin la/ yak+Sha bid+yA d+ha rA ya hu swA hA/ dbang ldan la/ oM I sha nA ya swA hA/ nyi zla la/ sUr+ya tsan+d+rA ya swA hA/ sa'i lha mo la/ oM rat+na ma mA yai swA hA/ i daM ba liM khA hi/ srin po rnams la/ kra sha re/ sha za rnams la/ pi tsi pi tsi/ 'byung po rnams la/ oM gung gung swA hA/ i daM ba liM khA hi zhes gtor ma yang sbyin par bya'o// 'dod pa'i don la gsol ba gdab par bya'o// nad pa la byed na gos dang kha zas sreg go// byis pa chung ba la ni shing ka ra bI ra dang / smyug shad kyi shing gis bya'o// dgra la byed na rta dang ma he'i khrag gis bya'o// de ltar sreg pa'i dus su rang gi lte bar me lha spyan drangs pa ni/ oM ag+ha ye swA hA/ e h+ye hi ma hA b+hU ta de ba r-i Shi bya ba swa taM/ gr-i hi twA hu ti ma hA rAM smin+sa n+ni hi to b+ha bA/ de nas ye shes sems dpa' bcug ste gshegs su gsol/ de nas dgang blugs kyis sreg pa dbul ba ni/ ag+ha ye ha bya ka bya ba hA nA ya di bya di bya swA hA/ dgra la a mu ke mA ra ya phaT/ bgegs la g+ha ta ya mA ra ya hUM phaT ces dbul lo// gsad pa la mA ra ya/ bskrad pa la u tsaT ya/ bkar ba la ya ti gats+tsha/ dbye ba las man+ta pra bye da ya phaT/ mnan pa la badzra sa man+ta nan/ bcing ba la pA shaM hUM zhes pa'o// de ltar sbyin sreg la 'bad pa cher byas na rig sngags kyi las thams cad 'grub pa la the tshom med do// de ltar na tshar bcad pa'i brtul zhugs can gyis nges par 'grub pa dang / 'dod pa'i don chud mi za bar byed pa'i rig sngags kyi las so// gnyis su med pa'i rig sngags kyi lha rnams dang bya'o// rgyud kyi zhi ba dang rgyas pa dang de'i las kyi 'brel so tshar bcad pa dang bcas pa'i sbyin sreg gi cho ga 'phags pa rdo rje rnam par 'joms pa'i las myur bar byed pa'i las chog // slob dpon ye shes rdo rjes mdzad pa rdzogs so// 