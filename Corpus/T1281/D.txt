@##// rgya gar skad du/ ma hA mu dra ka na ka mA le nA ma/ bod skad du/ phyag rgya chen po gser phreng zhes bya ba/ blang ma dam pa rnams la phyag 'tshal lo// ljon shing me tog 'dab rgyas 'bras bu mngar mang zhing // chos ldan rgyal pos stong gsum zhi dul rgyan gyis mdzes// nam mkha' nyi zla'i gar dang rgyu skar gang dang bcas// klu rgyal spyi bo nor bu rin chen rgyan gyis brgyan// mdzes ldan yid 'phrog skyes bu mu tig phra yis spras// mtshan ldan sangs rgyas lha mi 'khor gyi tshogs na gsal// nor bu rin chen yon tan mang ldan yang // ded dpon dang bral rgya mtshor bgrod mi nus// thos mang sde snod yon tan kun ldan pas// byin rlabs dang bral skye med don mi rtogs// dbyar gyi dus na sngo rnams skye 'gyur kyang // zhing la ma btab lo tog 'byung min ltar// 'gro drug sems can sangs rgyas rang bzhin yang // ma bsgoms rnam grol ye shes don mi mthong // mig yor the tshom lam gyi 'drul chad de// 'dod pa'i yul du phyin bar 'gyur min ltar// yid ches ma gyur the tshom blo can gyis// bde chen po byang chub go 'phang rnyed mi 'gyur// bsgom dang mi bsgom rtog pa blo yi yul// bsgom min snyam bral yengs su med pa'i sa// yid la mi byed phyag rgya chen po'i lam// kye ho bya bral skye med blo las 'das// gsal stong 'od rig chos nyid ye shes sgron// bde stong zag med bde chen rgyal po la// snang stong rtog med chos nyid spyan pa yis// e ma ngo mtshar chos nyid bden pa mthong // sgyu ma 'od gsal chos skur 'od drad zhing // sgyu lus 'od gsal chos sku'i snang ba zung // gnyis med lhan skyes chos nyid mjal phrad kyis// kye ma bla ma sangs rgyas e sangs rgyas// nA ga sa ra tsar ya pa// sa wa sa ra ka ma ya// shAn+ti b+hu su bi rU pa// lde ki u na mi na pa// pu d+h+ri tsa tra b+ha tra pa// Ar+ya me ka ka ru pa// ra bi di to kon+d+ha li// b+ha ga pi ra ni lo pa'i// kam+ka ko ki a na ha// tsan+d+ha sarba ko ha li// b+ha de ka na kam+b+ha li// Dom+bi he ru dA ri ka / kr-iShaN nA ga pra b+hA ka / ku ku tsa nu g+ha N+Ta pa// // gang gis ma rtogs rtogs pa'i spyod pa mi bya ste// byas na rgyal po'i khrims la dmangs kyis gnod pa bzhin// rtogs pa rnams kyis ma rtogs spyod pa mi bya ste// byas na glang chen brtan pa 'dam du tshud pa bzhin// kye ho grogs dag lhan cig skyes pa de// gzhan nas mi rnyed bla ma'i zhal la dris// don dam zhal gyi ngo bo de rtogs na// yid ni 'chi med rlung yang chad pa med// chos nyid 'od gsal bde chen gyi// zag med mya ngan 'das kyi sku// gang gis ma rtogs rtogs med lam// bstan par mi nus snying bo'i mchog // bdag lus rgyal ba'i dkyil 'khor la// thar lam srog gcod phyi nang gi / rdul med rdul tshon la sogs kyi// dkyil 'khor 'bad rtsol ci yang med// bde stong gnyis med nyams myong bla ma yi// byin rlabs sgron ma chos nyid rang byung la// ma rtogs mi rtogs bsgom du med pa la// 'di dang 'di zhes smrar med lkugs par spyod// gang nas ma 'ongs gar yang ni// mi 'gro skye med gnyug ma'i lam// chos nyid byang chub chos sku yi// nyi ma ma rig mun dang bral// rus sbal lta bur 'khor ba yi// skyon gyis ma gos gdod nas dag // sgron ma mun bral bla ma yi// drin gyis ye shes nyi ma 'de// ma blta bltas pas mthong ba med// ma rtogs rtog dpyod yul min gyis// ma sems bsam du ci yang med// ma re re dogs yul las 'das// bltas pas mthong ba'i yul mi phyin// bsgom ba bla ma'i byin rlabs kyis// chos nyid don mthong ci yang ni// mi sems ngos gzung med par grol// bya ba btang ba'i skyes bu la// bya bral byar med gzung 'dzin med// re dogs dang bral nyams len la// mi rtog bsgom du ci yang med// e ma ngo mtshar chos nyid bden pa mthong // e ma byin rlabs nyams myong sgron ma 'bar// e ma bla ma'i dad gus yengs pa med// e ma 'bras bu rang gsal byin rlabs gsal// rang rig gdod ma ma skyes pa// stong pa ma bcos lhun gyis grub// sems nyid rang rig rang gsal gyi// nor bu gsal dngas go ma 'gags// bsgom dang mi bsgom rtog bcas kyis// rang bzhin 'od gsal rnyed mi 'gyur// bsgom med yengs su med pa la// ma bcos yengs med lhug pa nyid// rang rig lhan cig skyes pa yi// chos nyid bde chen smrar med la// bdag gzhan bde sdug blo las 'das// chos nyid bden mthong chos sku'i klong // rang rig rang gis rtogs pa la// chu khams gser dang nam mkha' bzhin// sangs rgyas sems can 'khor 'das dag // spang blang tha dad ci yang med// dug gsum rang grol chos kyi sgron ma yi// rtsa rlung bde stong gnyis med la// tha mal rnam rtog dngos por 'dzin pa yi// chags sdang mdud pa rang sar gzung 'dzin grol// ye shes lus can chos nyid gsal dngas la// mtha' bral brten med dmigs su med pa'i phyir// 'khrul dang ma 'khrul 'khrul gzhi 'khrul pa yi// rtsa ba skye med bya bral ngang du chad// 'ja' tshon lta bu sgyu ma'i sku// dam tshig phyag rgya zhen med kyi// dbang po rang snang thugs phrad kyis// chos nyid bden pa mthong ba yin// zag med bde chen chos nyid nyi ma yi// las kyi phyag rgya chos nyid ye shes sgron// skye med byang chub kun rtog bral ba yi// 'khor ba'i sdug bsngal bde chen klong du sad// bdag lus rgyal ba'i dkyil 'khor gyi// dba' bo mkha' 'gro chos kyis ni// phyag rgya rtsa rlung byang chub sems// gnyug ma dmigs su ci yang med// sems nyid bde stong chos nyid kyi// don rtogs phyag rgya chen po'i lam// dmigs bya dmigs byed dmigs med la// ci yang bsam du med pa nyid// bdag med seng ge'i sgra sgrogs kyis// stong nyid ting 'dzin sgron ma yis// bde sdug rtag chad la sogs kyi// sgrib pa ma lus sel bar byed// dge dang mi dge'i las rnams ni// 'dzin med gnyug ma'i ngang du yal// chos nyid bde ba chen po'i sku// rang rig gnyis med dang du 'phrod// pi wang sgra bzhin dam tshig gi / sgron ma bral na bde med phyir// dam tshig nyi ma ye shes kyi// nyi ma chos nyid nyi ma mthong // dbang bzhi bgrod pas lam bzhi mthong // sku bzhi phyag rgya bzhi ru grol// thabs ldan zung 'jug rdo rje'i sku// bdag lus rgyal ba'i dang du rdzogs// bag chags ye shes rang grol la// rtag chad spang blang sgro skur ci yang med// gdong nas dag pa chos nyid gnyug ma la// sgrib byed byid rgod re dogs ci yang med// bsam gyis mi khyab rang rig 'od gsal la// dran pas gzung dang gzung 'dzin ci yang med// nyon mongs rang dngas rnam rtog chos sku la// dus gsum sangs rgyas btsal du ci yang med// gser 'gyur rtsi ltar khams gsum nyid// bde chen chos nyid rol gang ba// don dam 'khor ba kun rdzob dag // mtha' bral chos nyid dbu ma'i lam// gtsang dang mi gtsang rtog pa yi// rme sha gzung 'dzin 'khor pa'i chos// 'khrul pas bde chen mthong ba med// ma mthong rnal 'byor de mi rnyed// tha mal shes pa snying gi dbus su sad// tshogs drug dag na bde ba rgyun mi 'chad// brtags pa thams cad don med sdug bsngal rgyu// bsgom du med pas gnyug ma'i ngang la zhog // phyag rgya chen po rang la lhun gyis grub pa ste// mi bsam mi rig 'bad pa med pa'i ngang la zhog // chad pa med de sngon du nyams myong rang gis myong // rtag par mi 'gyur mngon zhen med pa zung du 'jug // shing rta'i 'khor lo gnyis dang mi ldan gar yang 'gro bar mi nus ltar// sbyin sogs 'bad pa byas kyang bla ma mi ldan dngos grub dam pa min// bya rgod rtsal rdzogs 'dab mar bcas pa dag gis nam mkha' gcod cing rgyu// skal bzang rnams ni dbang dang byin rlabs gdams pa khong du chud pas bde// rgya mtsho zab cing rgya che dag gi nang na nor bus gang ba la// klu yi rgyal po rnams kyis mnga' mdzad gang yin de ni ngo mtshar che// snang grag thams cad ye nas chos sku 'gyur med yin pa la// rtogs dang nyams myong ldan pa'i rnal 'byor rnams kyis longs spyod ngo mtshar che// gser 'gyur rtsi yi nus pa yis// lcags rnams gser du bsgyur ba ltar// rin chen dbang gi nus pa yis// nyon mongs ye shes gnyis med bsgyur// rtog pa yid bzhin nor bu la// nyams su myong ba'i mdog phyung bas// spyod pa'i nus pas dgos 'dod 'byung // ro snyoms ldan pa rnams kyis 'grub// rang la bde chen yod kyang ma rtogs 'khrul pas bsgribs// de bsal 'dod pas bsod nams ye shes tshogs pa bsags bya// tshogs gnyis ma bsags bskal pa brgya ru 'bad byas kyang // bla ma mi ldan bde ba chen po rtogs mi 'gyur// dus gsum sangs rgyas ngo bo gcig // de yi rang bzhin rang gi sems// rtogs par 'dod na ji bzhin zhog // goms par byas na mngon sum 'gyur// bla ma dag las dang por rang gi sems rtogs bya// de nas chos rnams kun dang tha dad med byas la// gnyis med rtogs shing dur khrod gnas su 'dug nas ni// nyams rtogs smyon pa'i brtul zhugs dang gis spyang // rta dang glang po rgya mtsho 'dra na mnyam nyid bde// spre'u'i chu yi ri mo bris pa 'dra na spros par 'gyur// chu bo nyi ma sman dang 'dra na dbyer mi phyed// gtsug phud dmigs dang 'khor los sgyur rgyal lta bu 'thob// sa la gnas pa kun kyang skal ba bzang // rgya mtsho'i gting du phyin na dbul dang bral// ral gri lag na thogs na longs spyod che// phyogs med sa la phyin na gnyen dang phrad// sems ma gdungs na lta ba che// zhen pa med na ro snyoms yin// 'bad pa bral na bsgom pa'i mchog // gnyis snang bral na rdzogs sangs rgyas// la la ras d+hU tI gsum// rang byin rlob cing bcing bar bya// bla ma sems dang snang ba gsum// rtogs pa bskyed phyir bsten par bya// phyag rgya chen po gser phreng las tshogs 'khor dang po byin rlabs shugs 'byung gi le'u ste dang po'o// // lA yi dzA lan biR+Wa pa// ka ma in+d+ra kha ra b+ha// bi kun tha g+ho ra kha// to ka b+he Ni bi na si// g+hu na an dzo kan tha ri// d+ha bu ta pa bo te le// o tra sa ka ni tra yi// kam+ka sa na ga na si// tsa ba su ku si ya li// su ta d+harmA ku ru na// rA hu ku su ku ma dri// la kha d+ha kha par pu// d+ho ka bi Da Ne ra pa// tsa ma d+ha kha snying po pa// // khyi rgod mi srun snal sbrang rtsi bskus na phyogs rnams kun du za bar byed// blo dman skal ba med pa'i gang zag dag la gdams pa byin na rang rgyud sreg // glang chen brtan la dpa' ba'i snal ral gri bskur na dgra dbung thams cad 'joms// skal bzang blo ldan skye med rtogs pa'i snang ba thugs phrad dag gis rnam rtog 'joms// skye med rtogs kyang nyams su myong bral na// de yang srin po'i lag na bu khyer 'dra// nyams su myong yang gnas lugs ma rtogs na// glang chen sna la lcags kyu rgyab pa 'dra// sangs rgyas mchod sogs rnams la don mi 'byung // 'dod dang rtsol ba yod na sangs mi rgya// byin rlabs bla ma'i ngang gis nyams myong 'phel// blo yi cha la yin gyi don ma yin// gang yang ma lta dbus su ltos// mchog dang dga' bral bde ba che// sngags rigs gsang ba smyon spyod nas// rnal 'byor rtags kyis bsgyur bar bya// dus kyi sna rtse bdag byin brlab ldan na// phyi dang nang gi spyod pa dag gis sangs mi rgya// bde ba rab rgyas snang ba dag dang khyad med na// zhen pa btang bas nyams myong mchog thob 'gyur// rje btsun dam pa brten na de nyid mthong // nags tshal mthongs su bsgoms na dben pa 'thob// chos rnams sems su rtogs na mi mthun med// nam mkha'i 'o ma 'thungs na tshim par 'gyur// bde dang stong pa mtha' bral nyid rtogs na// dpag bsam shing rten pa yis mnyan byas te// ma tshol skyes bu rkyal bas 'gro shes na// bram ze pa dang ma las bu skye 'gyur// 'dod chags zhe sdang gti mug gis// gzung 'dzin chags sngar rang sar chad// rmi lam sgyu 'dra zhen med kyis// nyams myong gsal snang go ma 'gags// gsal lo gsal lo bde chen gyi// bla ma byang chub lam mkhan gsal// gnyis med chos nyid gsal dngas kyi// nyams myong gnyug ma'i ngang du gsal// bde'o bla ma bde chen bde// bde bar mi 'dzin cir yang mi rtog bde// gzung 'dzin rang 'grol 'dzin pa rang dngas pa de// bya bral skyes bu byar med blo 'das bde// stong ngo stong ngo tha mal lus// sgyu lus zhen med dbyings su stong // zung 'jug skye med ngang du stong // rang rig lhan skyes sku ru stong // rig go rig go rang gi sems// cir yang mi 'dzin rtog med rig // gar yang mi dpyod smra med rig // rtog dpyod yul las 'das par rig // mi rtog rtog med rtog dpyod yul las 'das// mi sems bsam med bsam du ci yang med// rten dang rten med 'gro 'ong gnas dang bral// 'khor 'das bde sdug bde chen klong du sad// ma bcos yengs med rang bzhin lhug pa la// sems byung rgyun chad 'od gsal 'gro 'ong bral// snang ba smrar med slob dpon yang su med// chos nyid rang gsal rig pa chos skur 'phrod// sems nyid ma mthong ci yang med// da lta bltar med bstan du med// ma yengs yengs med yengs su med// bsgom med bsgom du med pa yin// bral lo bral lo 'khor 'das bral// bde chen chos nyid klong du bral// rig pa smrar med ngang du grol// bsgom pa zhen med dbyings su bral// bya ba byar med skam sar gnas// e ma chos nyid chos nyid mthong // kye ma sangs rgyas kye sangs rgyas// kye ho byang chub go 'phang thob// e ma ngo mtshar 'chi rgyu med// snang srid mi bden gdod nas brdzun// dgra zun ye med 'khrul snang yin// byas pa thams cad don med sdug bsngal dang // chags sdang bral na sangs rgyas yin// byas pa thams cad don med sdug bsngal rgyu// byar med bde'o rnal 'byor rtsol med bde// ci la bsams kyang dgos 'dod mi 'byung bas/ bsam du med pa gnyug ma'i ngang la bde// sems nyid bde chen thig le'i sku// bde stong dbyer med sems kyi rgyun// nam mkha' lta bur brjod med kyis// chos nyid bltar med bstan du med// e ma ngo mtshar bla ma'i sku// stong nyid spros bral rtog med dang // snang stong dbyer med stong pa'i dbyings// chos sku skye med rgyun du ldan// snang sems sangs rgyas sems can dag // nyi ma dang ni 'od bzhin du// spang thob las grol zhe 'dod med// gang la med pa de sangs rgyas// shes bya snang la rang bzhin bral// shes pa gsal la rtog med de// sems nyid bde chen zag med la// yengs med bsgom du ci yang med// sems nyid bla ma sangs rgyas sku// snang sems 'dus byas dge ba'i gzhi// chos sku ngan song ting 'dzin lam// nga rgyal gnyis med byang sems ldan// chos nyid ma bcos 'khor ba yi// thog mtha' re dogs snyam dang bral// bsgom bya sgom byed blang dor spangs// 'bras bu rang gsal rang gi mchog // rang rig lhan cig skyes kyi sku// ngo bo rig pa rang gsal gyi// 'gro drug sangs rgyas snying po la// dam tshig rtog med rgyan dang ldan// snang sems chos nyid chos kyi ni// sku can mnyam bral rtog med kyi// dag pa'i sgyu lus byang chub lam// zung 'jug skye med bde 'gro'i rgyan// snang sems rang rig bde chen spros dang bral// sgyu ma rtsa rlung rlung sems brjod du med// rmi lam 'od gsal bde chen zung 'jug la// sku bzhi ye shes gsal snang go ma 'gags// bltar med blta ru med pa yi// rang sems rnam dag bla mar snang // snang ba stong pa bde chen sku// bde stong dbyer med byin rlabs rgyan// sems nyid bltar med blo 'das kyi// rtsa ni gsal stong mkha' 'gro'i gsang // snang ba stong nyid bde chen sku// snang stong dbyer med mkha' 'gro'i rgyan// bya bral rtog med rlung sems kyi// snang ba stong pa spros dang bral// stong nyid bde chen brjod du med// bde stong mtha' bral rlung gi rgyan// rang sems bde chen byang chub sems// zag med bde chen chos kyi sku// snang ba 'od gsal stong pa'i klong // bde stong ye shes byang chub rgyan// snang ba rmi lam bden pas stong // gzung 'dzin chags sdang 'khrul snang yul// brtags pas chu shing snying po med// zhen med gang snang lam gyi rgyan// gang nas ma 'ongs gar yang ni// mi 'gro mi rtog sems nyid la// bltar med bstan du med pa yi// chos nyid ngo bo mthong gi rgyan// 'khor ba sdug bsngal bde med kyang // bla ma'i byin rlabs ngo sprod lam// bying rgod bsgom pa nyams kyi dgra// rang rig 'od gsal mthong gi rgyan// nyams myong bya bral blo 'das kyi// bsgom pa dmigs brtags bzung 'dzin bral// cir yang rtog med lhun grub la// re dogs dgag sgrub rang grol rgyan// ye shes lus can stong pa nyid// snying rje rgyan ldan byang chub lam// stong nyid snying rje dbyer med phyir// bde chen phyag rgya chen po'i sku// bde'o shugs 'byung zhen med kyi// blo 'das nyams myong gnyug ma'i lam// bsgom med yengs su med pa yi// chos nyid ye shes rgyan ldan bde// gang yang mi rtog cir mi sems// cir yang mi 'dzin rtog dpyod bral// byar med rig pa dang gsal ba// bcas bcos mi bya rang grol rgyan// bde'o ci bder rtog med nyams// stong ngo chos nyid blo 'das dang // spyod do ro snyoms shugs 'byung lam// grol lo re dogs rang grol rgyan// cir yang med do snang srid yul// gar yang stong ngo ngos 'dzin sems// rtog dpyod med do 'khor 'das lam// mi bsgom mi dpyad gnyug ma'i rgyan// chu rgyun gnas pa'i nyams bstan na// spyod pa bags kyis 'gro bar bya// bla ma dam pa'i gdams ngag gis// chags sdang rtog pa zhi bar byed// phyag rgya chen po gser phreng las tshogs 'khor gnyis pa sgom don nyams kyi le'u ste gnyis pa'o// // ti lo nA ro b+ha su tra// gos can d+hU tI ra ma ya// spyod pa ra tri mai tri pa// b+ho ta legs sbyin pad+mo zhabs// badzra d+harma dzo ki ni// kah+Na me kha ma hA la// ri ri rang ga ka so ri// 'bar ba tsin+d+ha bi rU ba/ dz+nyA na badzra me d+ha pa// DoM bi b+ha ta ri bo pa// ka ma kri ta pra dz+nyA ru// badzra ka na nam se// ho ra si ti ka ra na// b+hU ti ta ma ta bra man// // ri rab gser gyi ngos la bya gnas pa// bya yi rang bzhin bor nas gser du snang // mkhas pa dag gis skye ba med rtogs na// dngos po'i rang bzhin bor nas bde ba che// bdag nyid gdod ma nyid nas sangs rgyas yin pa la// rnam rtog dbang gis sangs rgyas nyid ni ngas ma mthong // rtogs pa'i dus na mthong ba med de thos pa med// gnyis med gang gis rtogs pa de ni phyag rgya che// byis pa chung ngu ma yis gsos pas stobs dang ldan pa bzhin// blo chung dag kyang bla ma'i gdams bar rim gyis theg pa che// rlung mkhris bad kan 'dus pa'i nad kun sman gyi nus pas sel ba ltar// nga dang bdag tu 'dzin pa'i nad rab thams cad bla ma'i gdams pas bsreg // long pa'i tshogs kun mig ldan gyis// skyes bus 'khrid par byed pa ltar// ye shes lam ston bla ma yi// spyan pas byang chub 'khrid par byed// 'khor los sgyur rgyal dpung gi tshogs// gling rnams kun la dbang byed bzhin// lhan cig skyes pa'i ro rnyed nas// 'khor ba dbang sgyur bde ba che// rigs ldan rigs mchog rigs kyi dbang // bla ma mkha' 'gro chos nyid grogs// lta spyod bsgom don lhan cig skyes// dpe don ye shes bden pa mthong // las can rnal 'byor dbang gi lam// sku gsum chos nyid 'od gsal me// sems nyid gsal dngas sgyu ma'i sku// rnam grol phyag rgya zung du 'jug // 'gro drug skyes pa sdom gsum rgyan// lta bsgom spyod pa zhen med skas// rang lus bde chen ngo bor rig // dgag sgrub spang blang nyams dang bral// re dgos rang gsal bla ma'i drin// bdag ma rtogs pa'i gong nas 'bras chan dag dang ro 'di khyad par che// rtogs nas mngar ba'i 'bras chan dag dang rul ba'i ro 'di khyad par med// de bzhin ma rtogs dus na 'khor ba dag dang sangs rgyas tha dad brtags// rtogs pa'i dus na 'khor ba dag ni ye nas sangs rgyas chen po'i sku// bya ba btang na man ngag yin// zhe 'dod med na rtogs pa yin// bde ba dngos med bsgom pa yin// bsgrub bya med na spyod pa yin// thabs dang shes rab a dzan lta// bla ma chu yi rgyun gyis rab tu khyab// lhan cig skyes pa'i dpag bsam shing dag la// 'bras bu lhun grub dang la rab tu rdzogs// sangs rgyas kun gyi sdom pa'i mchog // rang yid rtogs la mi gnas pas// gnyug ma'i sems kyis gar rtogs pa// sangs rgyas thams cad nges mthong yin// rnal 'byor pa yis gang thos thams cad dam pa ste// mthong ba de yis skye med rtogs phyir slob dpon mchog // byas pa kun gyis gnyis med gsal phyir thabs yin te// dge sdig 'bras bu skyes bu de la gnyis mi 'gyur// gang las bla ma dam pa las// dbang las lhan cig skyes pa yi// ro yis kun la khyab pa ste// skye med rgyas thebs rdo rje 'dzin// bde dang stong pa dbyer med snying ga pad+ma dag la rdzogs// skye med yid la byed pa bsam gyis mi khyab bde chen sems// snang grag thams cad ro snyoms rnam gsum rnal 'byor rnams kyis spyod// rje btsun dag gi byin rlabs shar bas dbyer med rdzogs sangs rgyas// chos rnams kun dang rang gi sems rnams du mar spyod// rtogs pa thams cad nyams myong gdams pa don bral na// nor bu mching bu dag la rang bzhin du bden// chos rnams de dang ldan na re dogs med pas rang bde zhig // dang po blo ldan rtogs pa skyed// gnyis pa nags su sna rtse bsgom// nyams su myong ba skyes pa na// spyod pas khyad par 'gro bar bya// gang gang lhan cig skyes pa de// glang po che yi mig bzhin du// gzer re bskyed nas zug rngu 'byung // glod na zhen med bsam gtan mchog // bde'o bde'o gnas med bde// 'dod pa med pa'i rang bzhin bde// brtags pa thams cad der shes bde// bsgrub pa med pa'i sangs rgyas bde// go cha chen po bgos nas kyang // nor bu lta bu'i snying stobs kyis// rang gi sems la grub gtad na// mi ro'i khog par bde chen thugs// gang gis gang du gang las ni// rtog cing dpyod pa'i blo las ni// dngos 'dzin gdon gyi dbang song phyir// cir yang mi 'dzin blo gros mchog // snang ba chos nyid nyi ma la// gzung 'dzin khri mon smag tu tshud// sems nyid rang gsal chos sku nyid// ma rig mun pa'i 'dra bas gtums// gnyis med bde chen bla ma'i drin// shugs 'byung zhen bral nyams kyi klong // rang grol rang bzhin spyod pa'i 'gros// re dogs las grol chos kyi sku// skye med kun rtog spangs pa yis// byang chub lam chen rtog dang bral// mi rtog 'dzin med blo las 'das// gang du btsal yang rtog med dang // rang bzhin dri med thabs dang shes rab kyis// rang bzhin sems gang las ni sangs rgyas kyi// yon tan rin chen rin thang med kyi mdzod// dam chos nyi ma bla ma'i drin gyis ltos// 'khrul bcas bden las 'das pa yi// nyon mongs 'ching ba gcod mdzad kyi// chos nyid bden pa mnga' brnyes pa'i// bshes gnyen skye med 'od gsal mthong // shes rab mig bral dngos po yi// gdon 'joms bdag gzhan bde chen sku// cir yang rtog med bya bral gyi// nyams myong ye shes sgron ma gsal// gang gis dngos dang dngos med du// 'dzin te mar me lta bu ru// blo yi yul min spang dka'i phyir// blo 'das bcas bcos rgya mdud shig // thabs bral shes rab sgron ma nyid// nam mkha'i me tog shes rab lam// ri bong rwa ltar don med kyi// spang bya mthar 'dzin blo dang bral// gang gis gnyis med don rtogs na// chos nyid ma mthong chos sku yi// chos nyid nyi ma yengs su med// de nyid phyag rgya chen po yin// shes dang shes bya las grol gyi// 'khor 'das stong nyid 'od gsal ba// bltar med bstan du med pa yi// blo 'das shes rab sgron ma nyid// snying rje rgyun ldan gru gzings kyis// 'gro rnams la bong ba bzod med kyi// sdug bsngal rgya mtsho chen po las// ma lus sgrol mdzad thabs kyi skas// snang sems gnyis med thabs dang ni// shes rab dbyer med byang chub lam// chu dang 'o ma lta bu ru// ro mnyam nyams myong dbyer mi phyed// yod med gzung 'dzin mtshan nyid dang // mtshon bya rang bzhin dri med kyi// gnyis med ye shes chos nyid sgron// dus gsum sangs rgyas kun gyi gsang // 'gro rnams bde sdug skyon yon gzhi// nam mkha' la ni sprin bzhin du// ma lus sems can thams cad la// yid bzhin nor bu lta bur gnas// dgag sgrub re dogs las grol gyi// nyams myong ba ltar med bstan du med// yang dag don gyi de nyid la// yang dag don mthong rnam par grol// ris drug sdug bsngal sems kyis ni// snang ba nyams myong bde chen la// snang ba mthun snang med pa ru// bla ma'i drin mthong rnal 'byor grol// don chen nyi ma byang chub kyi// chos nyid ye shes spyan pa yi// nyams myong sgron la thams cad kyi// bde chen smrar med don mthong bde// kun rtog ching pa gcod mdzad kyi// bla ma'i drin thob zhen med nyams// gang gis byar mi byed par// gnas pas 'khor bar bde mi rnyed// sgra don 'brel med thos nas ni// shes rab yul las 'das pa'i phyir// bla ma'i drin gyis sems dang ni// nor bu rin chen yon tan ldan// dad gus yengs med dam tshig gi / sgron ma bdag lus rgyal ba'i mdzod// bde chen yon tan 'byung gi gnas// bltar med don mthong ngo mtshar che// gang nas ma 'ongs gar yang ni// 'gro 'ong las grol gnyug ma yi// nyams myong smrar med yengs su med// bsgom pa 'bral med blo las 'das// chos nyid 'od gsal dag pa'i sems// byang chub gsal snang chos kyi dbyings// bde chen ye shes sku can gyi// sems kyi nor bu dri med rnyed// ma bltas bde chen mthong du med// ma rtogs nyams myong blo las 'das// ma sems rtog pa chos nyid klong // cir yang bya bral yengs su med// di ring mchog la gnas pa'i nyams myong rin po che// brtags pa ma yengs gnyug ma yengs su med pa'i ngang // yengs med gzugs kyi bdag 'dzin dngos po 'joms mdzad pa'i// gnas lugs dge sdig spang blang ci yang bsam du med// dmigs med yid la mi byed dran pa yi// kun rtog 'ching ba gcod mdzad ye shes sgron// rgyu ba chos nyid chos sku'i klong du chad// ma bsgoms dmus long mthong ba'i yul min phyir// bsgom pa bdud rtsi'i ro tshor bla ma'i drin// byin rlabs brgyud pa bla ma'i nyams myong la// bde ba'i ro tshor ngos gzung ci yang med// 'khor ba dang ni mya ngan 'das// rtog med rtog dpyod yul las 'das// bsgom dang bsgom pa cir yang med// mi 'dzin 'dzin rtog 'khrul pa spangs// chos kyi spyan can chos kyi ni// sku can chos kyi sgron ma yin// tshogs gnyis chos kyi rnga bo che// byang chub lam chen chos kyi dung // bdag med 'od gsal sgra sgrogs dus// nor bu rin chen 'dod 'jo'i ba// 'chi med bdud rtsi bcud kyis len// ljon shing me tog 'bras ldan gyis// rgya mtsho ri rab bum pa bzang // nam mkha' nyi zla glu gar rtse// mngon sum dang ni rjes dpag gis// brtags pa don shes don mthong gi / yid ches nges dang bcas pa yis// sngar 'dris ma bu dam tshig mjal// chos dang chos min mnyam nyid las// tha dad 'gro rnams brdzun blo yis// thar pa'i srog gcod tshe 'di yi// rnam rtog thar med chu srin kha// snying rje dang ni stong pa nyid// ya bral tha dad don mi mthong // stong dang snying rje dbyer med lam// 'khor ba mya ngan 'das mi gnas// zhen pa'i blo can rtog pa yis// yul gyi rgya mdud su mi 'dod// 'dod yon lhan cig skyes pa yi// bde ba'i ros gang skye med lam// rang bzhin dge ba'i sems nyid 'di// gnyug ma'i bde chen mngon sum gyi// lhan skyes ro tshor brjod med na// rtags kyis de nyid don mi rnyed// bde chen 'khor 'das rtog pa yi// blo can rmongs rnams 'ching ba'i phyir// gang dang gang du bltas gyur kyang // de nyid blo yi yul las 'das// rang rig bde chen mtshon du med pa'i lam// lhan cig skyes pa'i yid can gnyug ma'i ro// bla ma'i drin rtogs skye med bsgom pa yi// nyams las don mthong skye med ngo mtshar che// 'gro rnams 'ching byed las la ni// rnam grol don shes rang rig gi// sems rtogs mya ngan 'das kyi mchog // de nyid spros pa'i yul dang bral// sems nyid nor bu rin chen mdzod// 'khor 'das srid zhi mya ngan 'das// dge sdig sa bon bag chags rtsa// thar lam byang chub rnyed kyi sku// rang sems chos nyid nam mkha' yi// grong du grol na 'gro rnams kun// rnam dag ye shes nyi ma ste// rnam grol byang chub gzhan 'ga' med// 'gro rnams bde chen ros gang yang // thabs bral de nyid don mi mthong // thabs ldan bya bral skyes bu la// 'chi med 'gro 'od yul las 'das// gang gang 'dzin de dngos po yi// gdon gyi dbang gyur rmongs rnams la// 'ching las thar lam med pa'i phyir// thar pa'i lam ston 'dzin med ltos// rlung gi rta zhon rtog bcas yid kyi bu// gzung 'dzin sbrang ma 'dod yon rjes su snyeg // gang snyegs bde med 'khor ba'i 'khrul bcad de// ye shes byang chub rtsa rlung chos nyid zung // gang gang rig 'dzin rtog pa yi// dbang song 'dod yon ltad mo nyid// bdag gzhan ltos med mthong ba las// rang rgyud ma mthong 'dod mi tshim// dngos med dngos dang bral ba yi// chos rnams dngos dang dngos min phyir// gang dang gang du 'dzin de nyid// blo yi yul yin 'dzin rtog phyir// stong dang stong nyid 'bras bu rung // dngos por 'dzin pa'i gdon chen gyis// gzhan dbang bran ltar ma bkol na// gang la gnas pa de mi mthong // mos pa'i blo ldan gus pa'i blo gros mchog // las kyi mtshams sbyar bag chags rtsa ba can// yid kyi lus can chos nyid don mthong gi / gzhan don nor bu dpag bsam shing ltar mthong // ting 'dzin bying rgod las grol rtog pa yi// rlung gis mi bskyod rtog med chos kyi ni// sku can bla ma chos nyid chos sku yi// ri bo nyi ma ma rig mun bral mdzod// 'gro la brtse ba'i blo can thugs rje yis// rgya mtsho mi g.yo dpal ldan rdo rje 'dzin// thugs rje'i mnga' bdag thugs kyi dkor mdzod nas// ye shes sgron ma byang chub lam mkhan mdzod// me tog 'bras ldan 'gyur med dpag bsam shing // 'chi med bdud rtsi'i ros gang ku sa li// bdag med bde chen spros bral rtsed mo yi// 'gyur med don ston dngos po'i gdon 'joms mdzod// skye med 'od gsal stong nyid 'od 'phro yi// nor bu rin chen yon tan kun ldan gyi// dpal ldan dpal gyi 'byung gnas A tsar+ya// gnyis med spros bral stong nyid sgra sgrogs mdzod// bde chen bde ba'i 'byung gnas sangs rgyas kun gyi gsang // mi 'jigs seng ge 'jigs bral ma hA paN+Di ta// bung ba me tog bcud ldan sbrang rtsi len bzhin du// rang bzhin rtog med blo 'das sgron ma'i don ston mdzod// bsod nams mchog gis brgyan pa yi// nam mkha'i yon tan mi zad gter// sangs rgyas ye shes d+harmA bzhi// d+hA tu byang chub chos thob mdzod// skye med blo ldan nam mkha' lta bu yi// chos rnams stong nyid 'od gsal 'dus ma byas// mtha' bral bdag med spros bral chos sku yi// tshogs ldan nyi mas ye shes don rtogs shog // rang bzhin lhan skyes 'gro rnams lhan cig skyes kyi sku// chos rnams rnam dag mya ngan 'das kyi dbyings// rnam rtog dang bral tshogs gnyis lhun grub sangs rgyas spyan// tshogs rje tshogs kyi bdag po chos nyid don mthong shog // sangs rgyas kun sdom bcom ldan mkha' 'gro ma yi sdom// bde ba'i 'byung gnas bde chen nyi ma bde ba kun gyi dpal// bla ma'i gsang mdzod gdams ngag snying po don gyi gsang ldan mdzod// bde chen bdag med bde ba chen po'i tshogs dang ldan gyur cig // srid dang zhi ba rnam dag ni// ro mnyam dkyil 'khor ldan gyi gtso// tshogs kyi 'khor lo tshogs kyi mchog // tshogs rje tshogs bdag dpal ldan shog // gnyis med 'dzin dang bral ba yi// chos rnams dngos med stong pa nyid// chos nyid 'od gsal tshogs kyi ni// 'khor lo byang chub don mthong shog // bsgom bya sgom byed dmigs pa yi// kun rtog 'ching ba gcod mdzad kyi// tshogs kyi 'khor lo tshogs kyi ni// byams mgon rgyun dang ldan par shog // zhi ba'i blo gros bdag med mya ngan 'das kyi dbyings// ji srid bde chen byang chub mchog gi sems// snying rje'i rgyun ldan gsang sngags snying po'i don gyi bcud// sgyu ma byang chub lam can sangs rgyas byang chub 'od// dngos dang dngos med brtan g.yo gnyis dang gnyis 'dzin gyi// lam stor khyab bdag bcom ldan mi yi seng ge ni// sangs rgyas grong khyer tshogs kyi 'khor lo'i grong mchog tu// byang chub sgron ma ye shes sgron ma'i 'od ldan zhing // sems can rnam dag gdod nas sangs rgyas rang bzhin yang // ris drug rmongs rnams ma rig mun pa'i sprin tshogs kyis// yang dag lam bral bde gshegs nyi ma nub rnams la// tshogs kyi 'khor lo ye shes 'od 'bar me bo che// chos rnams rang bzhin spros bral mya ngan las 'das pa'i// chos nyid bde chen byang chub lam gyi rtsa ba can// gnyis med 'od gsal ma nyams zag med myang 'das kyi// bde spyod 'gro mgon thugs kyis 'dzin par shog // ma rig mun bsal ye shes nyi ma'i byang chub 'od// dpal ldan chos kyi byang chub chos kyi sgron ma yi// ye shes byang chub bshes gnyen at+ma ta kr-i ni// chos kyi blo gros chos nyid gzungs kyis 'dzin par shog // dge ba'i blo can yon tan kun gyi gnyen gcig po// thugs rje'i rtsa brtan mi yi seng ge byams pa yi// ljon shing bshes gnyen nor bu rin po che// mi zad gter chen grib la skyod bar shog // dpal ldan 'jig rten gsum na yon tan kun gyi gtso// mi mchog rgyal po lha dang lha min kun gyi ni// gtsug gi nor bu yon tan kun ldan dam pa'i rje// zhing skyes nor bu rin chen rgyan dang ldan par shog // rnam rtog las grol bcom ldan 'das lhun grub chos kyi ni// sman pa nyon mongs zug rngu 'byin mdzad 'gro ba yi// mgon gyur rje btsun las can las las grub pa yi// las kyi nyon mongs zug rngu mi zad dbyung du gsol// bde gshegs nyi ma chos nyid chos kyi spyan can gyi// zla ba'i 'od zer dri med shel gong dngas gsal gyi// bla ma'i bdud rtsi'i chu rgyun 'chi med sgron ma yis// sngags skyes 'khor ba'i dri ma ma lus dag par mdzod// dpa' khyod thugs rjes 'gro ba'i sdug bsngal ma lus sel mdzad sgron ma'i pha// dpal ldan dri med thabs dang shes rab bdag gzhan phan pa'i rgyur gyur pa// rgyud ldan bla ma mtshungs med dpa' bo yon tan kun gyi gter gyur pa// srid mtsho las sgrol 'khor ba'i 'khor lo rgyun gcod dpa' chen rol mdzad pa// dpal ldan rgyal ba'i tshogs kyi mchod pa chos kyi spyan dang ldan pa'i bu// tshogs rdzogs kyi mchod pa srid mtsho ma lus skems byed bu// bde gshegs mchod pa dpag bsam shing chen yon tan kun gyi rgyan lta bu// mkha' 'gro'i gsang tshig sangs rgyas skye med tshogs kyi 'khor lo'i bu// ma ma ma gcig bcom ldan yum gyur tshogs kyi 'khor lo bde chen ma// gnyis med byang chub lam mkhan tshogs 'khor bdag med chos kyi spyan can ma// gang zhig gang gi drin gyis bdag blo'i pad+mo kha 'byed nyi ma'i 'od// mthong thos dran gyi sgron ma ma rig mun sel ye shes byang chub sgron// [(]rnam [,]rnal [)]'byor nyams myong mkhas pa rtogs tshad spel legs mu rig rin chen phreng // 'gro drug nor bu rin chen yon tan med kyi dus// bde gshegs chos kyi spyan mnga' sangs rgyas sras po yon tan rin chen gdung rgyud ldan// yid la mi byed phyag rgya chen po byang chub lam gyi bag chags rtsa ba 'chang // chos nyid chos kyi don ldan chos mchog lam chen yid 'ong gser gyi phreng bar ldan// gnyis med ye shes las byung khyab bdag 'gro mgron nor bu rin chen chos kyi mdzod// don yod lugs gzigs sde snod rnam grol don mthong rnam dag thugs de'i dgongs pa nyid// gang gis drin gyis ma mthong mthong phyir mthong ba'i lam ltar bde chen don mthong zhing // the tshom blo bral yid ches sgron ma byang chub gsal dngas dri med rtog dang bral// gnyug ma'i nyams myong zhen med chos nyid 'od gsal nyi mas ma rig mun pa sangs// 'dir phrad smon lam mtshams sbyor bag chags las kyi rtsa ba can// bsam pa'i sdong po rnam mdzes sgrub pa'i me tog 'bras ldan gyi// byang chub ljon shing las 'bras yid ches bsil grib la// sngar 'dris mi dang phrad bzhin smon lam ma bu cis mi mjal// phyag rgya chen po gser gyi phreng ba las tshogs 'khor gsum pa gnyis med yid ches rang gsal gyi le'u ste gsum pa'o// // phyag rgya chen po rdo rje'i glu rin po che gser gyi phreng ba zhes bya ba grub pa thob pa'i rnal 'byor pa dang paN+Di ta mang pos gsungs pa rnams rje btsun mnga' bdag mai tri pas gzhung gcig tu bsdebs pa'i gdams pa rdzogs so// paN+Di ta de nyid dang / lo tsA ba mar pa chos kyi blo gros kyis bsgyur ba'o// 