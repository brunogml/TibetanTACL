dpal bde mchog gi rgya cher bshad pa tshig don rab tu gsal ba zhes bya ba/ dpal bde mchog mkha' 'gro la phyag 'tshal lo// kun 'gro kun snying nam mkha'i dbus gyur mchog zhi ba// he ru ka dpal mchog tu mya ngan 'das pa de nyid dngos// thabs dang shes rab las byung rab gsal nye bar 'bar ba'i 'od// nyi gzhon phun tshogs bde mchog zhabs btud de nyid bshad par bya// 'grel pa dag gis rgyud rgyal ni// ma lus rnam par ma bkrol zhes// rtsa ba'i rgyud las bdag gis ni// gtam du dris pa bzhin du thos// bdag ni shin tu blo dman yang // bla mas byin gyis brlabs pa dang // bshad rgyud yang dag rtogs pa yis// de don rtsom phyir nyes pa med// rgyud kyi brjod par bya ba ni gang // dgos pa'i dgos pa ni gang zhig // de nas zhes bya ba nas bka' stsal to zhes bya ba'i bar gyis rjod par byed pa'i rgyud yin la/ de nas brjod par bya ba ni rgyu'i rgyud dang thabs kyi rgyud dang / 'bras bu'i rgyud do// de la rgyu'i rgyud ni le'u nyi shu rtsa drug pa las ston pa'i gang zag rnam pa gsum mo// thabs kyi rgyud ni bskyed rdzogs gnyis so// 'bras bu'i rgyud ni sku gsum mo// de la gtso bor thabs kyi rgyud gsungs pa nas de brjod par bya ste/ de la le'u dang po'i tshigs bcad gcig gis rgyud kyi dgos pa bstan to// tshigs bcad phyed kyis mtshan bstan to// tshigs bcad phyed dang gnyis kyis ni rgyud kyi gleng gzhi bstan to// tshigs bcad gnyis kyis ni lus rnam gzhag bstan/ le'u dang po'i lhag mas ni tshogs kyi 'khor lo dang zhi ba'i btung ba dang pho nya'i gtsang sbra gnas dang bcas pa mdor bstan pa'o// le'u gnyis pas dkyil 'khor gyi 'khor lo bstan to// le'u gsum pas slob ma dbang bskur ba bstan to// le'u bzhi pas lha dgod pa bstan to// de ltar le'u gsum pa dang bzhi pas bskyed pa'i rim pa bsgom pa gsungs so// le'u lnga pas rkang pa brgyad pa'i gsal byed btu ba bstan to// le'u drug pas dpa' bo drug gi sngags btu ba bstan to// le'u bdun pas rkang pa brgyad pa'i dbyangs yig btu ba bstan// le'u brgyad pas snying po bzhi dang go cha'i lha mo drug gi sngags btu ba bstan/ le'u dgu pas rtsa ba'i sngags kyi phrin las lnga bcu bstan/ le'u bcu pas snying po sngags kyi mchog dang 'jig rten pa'i sngags grub pa bstan/ le'u bcu gcig pas dngos grub kyi bzas kyi kha zas skye ba bdun pa bstan/ le'u bcu gnyis pas nye ba'i snying po'i phrin las bstan/ le'u bcu gsum pas go cha'i sngags kyi phrin las bstan/ de ltar le'u lnga pa nas bcu gsum pa'i bar gyis bskyed pa'i rim pa'i bzlas pa bstan to// le'u bcu bzhi pas dngos grub kyi dkyil 'khor tshogs kyi 'khor lo bstan/ le'u bco lnga pa nas nyi shu rtsa lnga'i bar gyis tshogs kyi 'khor lo'i yan lag bstan to// le'u bco lnga pas dag byed kyi lha mo'i yi ge'i brda bstan/ bcu drug pas dag byed kyi lha mo'i brda'i mtshan nyid bstan/ bcu bdun pas dbang gi lha mo'i mtshan nyid bstan/ bco brgyad pas dpa' bo'i lha mo'i mtshan nyid bstan/ bcu dgu pas bka' bsgo ba'i mtshan nyid bstan/ nyi shu pas dbang gi lha mo'i brda bstan/ nyi shu rtsa gcig pas dpa' bo'i lha mo'i mtshan nyid dang / rtsa gnyis pa las bkas gnang ba'i lha mo'i brda dang / rtsa gsum pa las kun spyod ma'i mtshan nyid dang / rtsa bzhi pa las de'i brda dang / rtsa lnga pa las lha mo lnga'i lus la dpa' bo dang dpa' mo dgod pa'i sngags so// le'u nyi shu rtsa drug pa nas rtsa dgu'i bar gyis le'u dang po'i rdzogs rim rgyas par bshad pa las/ rtsa drug pas rgyu dang thabs dang 'bras bu gsum bstan/ rtsa bdun pas sbyor ba dang dngos gzhi dang rjes gsum bstan/ rtsa brgyad pas rdzogs pa'i rim pa'i gzhan don bstan/ rtsa dgu pas dbang bzhi pa bstan/ le'u sum cu pas bskyed pa'i rim pa srung ba'i 'khor lo bstan to// sum cu rtsa gcig nas bzhi bcu pa'i bar gyis dngos grub len pa'i rgyu ba dang mi rgyu ba'i 'khor lo bstan/ bzhi bcu rtsa gcig pa nas lnga bcu'i bar gyis dngos grub len pa'i gsang sngags kyi 'khor lo bstan to// le'u nga gcig pas bskyed pa'i rim pa sgom pa'i thabs bstan pa'o// de ltar na le'u lnga ni rdzogs pa'i rim pa yin la/ le'u bcu gsum ni bskyed pa'i rim pa yin/ le'u bcu gnyis ni gnyis ka'i yan lag tshogs kyi 'khor lo yin la/ mtshan ma thob nas dngos grub len pa ni le'u nyi shu yin la/ thabs kyi kha skong ba ni le'u nga gcig pa yin no// de ltar na thabs 'bras bu dang bcas pa ni brjod par bya ba yin la/ thos bsam sgom gsum gyis de khong du chud pa ni dgos pa yin la/ mtshan ma thob nas dngos grub gsum bskyed pa ni dgos pa'i yang dgos pa yin no// 'brel ba ni de'i bdag nyid dang thabs dang thabs las byung ba'o// de'i bsdus pa'i don ni thabs dang bskyar ba'i cho ga dang dngos grub len pa'i kha bskang ba'o// bskyed rdzogs gnyis ni thabs yin la/ tshogs kyi 'khor lo ni bskyar ba'i cho ga yin la/ rgyu ba dang mi rgyu ba'i 'khor lo ni 'bras bu dngos grub len pa yin la/ le'u nga gcig pa ni kha bskang ba'i man ngag go// da ni yan lag gi don brjod par bya ste/ rtsa ba'i rgyud le'u 'bum pa dang / rgyud phyi ma sh+lo ka 'bum pa rdzogs pa'i rjes la le'u nga gcig pa ston par bzhed nas da nas zhes bya ba la sogs pa gsungs pa yin no// de yang dpa' bo dang dpa' mo brjod kyis mi lang bas phyag 'tshal nas bdud rtsi rnam pa lngas mchod de bstod nas gsol ba btab pa'i rjes thogs la/ de nas zhes bya ba gsungs pa yin no// de yang thog mar rgyud kyi brjod bya ston par bzhed nas/ gsang ba bshad bya ba zhes gsungs te/ gsang ba'i don ni gnyis te/ bskyed pa'i rim pa dang / rdzogs pa'i rim pa'o// bskyed pa'i rim pa'i gsang ba ni gnyis te/ dpa' bo gcig pu bsgom pa dang / dkyil 'khor gyi 'khor lo bsgom pa'o// de ci'i phyir gsang ba yin zhe na/ dpal mchog dang po las ye shes sems dpa' snying gar bcug pas gsungs pa'i phyir ro// rgyud rdo rje rtse mo las kyang // gsang chen theg pa 'di ru ni// zhugs pa gang dang gang yin pa// rgyal ba'i gnas kyis thob 'gyur// zhes gsungs so// rdzogs pa'i rim pa ni phyag rgya bzhi dang thabs bzhi dang ldan pas gsang ba'o// ci'i phyir gsang ba yin zhe na/ tshangs pa dang khyab 'jug dang dbang phyug chen po dang nyan thos dang rang rgyal ba rnams kyis ma goms par bde ba stong pa nyid ma rtogs pa'i phyir ro// de yang 'di nyid las/ lha dang mi yi bde ba ni// bsdus byas rdo rje 'dzin pa yi// bcu drug char yang mi phod do// zhes gsungs pa dang / kha sbyor las kyang sangs rgyas dang byang chub sems dpa' thams cad kyi spyod yul yin pas na gsang ba zhes gsungs so// bshad bya zhes bya ba ni sgra'i dgos pa bstan pa ste/ sngon dpa' bo dang dpa' mo rnams kyis khong du chud pa yin yang // da ltar rnal 'byor pa rnams kyis rtogs pa'o// de'i rjod par byed pa ji ltar yin zhe na/ mdor bsdus pa ste rgyas par min// zhes bya ba gsungs te rgyud le'u 'bum pa las 'dir mdor bsdus pa dang / sh+lo ka 'bum pa las mdor bsdus pas na rgyas par min pa ste ltos sa gnyis nas phyi ma'i phyi ma yin no zhes bya ba'i don to// brjod par bya ba de nyid gsal bar bstan pa ni/ he ru ka dpal yang dag sbyor// zhes bya ba gsungs te/ mtshan nyid pa sku gsum gyi rang bzhin yin yang de'i rgyu ba bskyed rdzogs gnyis kyi thabs la dpal he ka zhes bya ba sangs rgyas dang byang chub sems dpa' brdar btags pa yin no// yang dag sbyor zhes bya ba ni shes rab ston to// dngos kyi yum sa bcu gnyis pa'i stong pa nyid shes rab yin la/ de'i rgyu'i bskyed rdzogs gnyis kyi shes rab la btsun mo zhes brdar btags pa yin no// thabs ni du/ shes rab ni du zhe na/ bskyed pa'i rim pa dpa' bo gcig pu dang / dkyil 'khor 'khor lo rdzogs pa'i thabs dang shes rab dang / rdzogs pa'i rim pa'i las kyi phyag rgya dang / chos kyi phyag rgya dang / dam tshig gi phyag rgya dang / phyag rgya chen po'i thabs dang shes rab bo// de'i mtshan nyid phyis bshad par bya'o// yang dag sbyor zhes bya ba ni bya'o// yang dag sbyor zhes bya ba ni mnyam par sbyor ba'i don yin te/ ji ltar na mnyam par sbyor ba'i don yin/ rnam par rtog pa'i rang bzhin brgyad cu dang bral ba'i bde ba rtogs pa mngon sum du skye ba dang / chos kyi dbyings stong pa nyid phyag rgya chen po mngon sum du mthong bas yul ji lta ba bzhin gyi rnam par shes pa skyes pas mnyam par sbyor zhes bya'o// sa bcu gcig pa'i ye shes kyi chos kyi dbyings stong pa nyid dang mnyam par sbyor ba ni 'dir ma yin no// dgos pa gang zhe na/ 'dod pa'i don kun sgrub byed pa// zhes bya ba gsungs te/ rnal 'byor pa rnams kyi 'dod pa'i don ni 'jig rten pa'i dngos grub 'dod pa'i khams kyi yon tan dang / thun mong gi dngos grub bsam gtan dang // gzugs med kyi ting nge 'dzin dang // mchog gi dngos grub sangs rgyas dang byang chub sems dpa'i ye shes so// sangs rgyas kyi gzhan don sku gnyis kyi mdzad pa ni 'dir rgyu'i skabs yin pas brjod par mi bya'o// dgos pa de bla na med pa'i rgyud thams cad kyi thun mong yin na bde bar gshegs pas da ltar gyi rgyud gang zhig gsungs pa snyam du byang chub sems dpa' rnams rtog pa la/ phyi ma las kyang phyi ma ste/ mkha' 'gro ma yi dra ba sdom// zhes mtshan gsungs pa yin no// mtshan ni rdo rje'i tshig yin pas brjod bya rnam pa gsum du gyur pa yin te/ byang chub sems dpa' sa'i snying pos dbyings su rtogs pa dang / spyan ras gzigs kyis sngags su rtogs pa dang 'jam dpal gyis chos su rtogs pa'o// de la dbyibs ni rtsa'i 'khor lo byang chub kyi sems phab pas dga' ba bzhi sdom pa'o// sngags ni dbugs 'byung rngub kyis 'khor lo srog a wa d+hU tIr bcug pas mi rtog pa'i sdom pa'o// chos nyid stong pa nyid la sgyu ma'i ye shes skyes pas bde ba chen pos sdom pa'o// ci'i phyir phyi ma'i phyi ma yin zhe na// le'u 'bum pa ni rtsa ba'i rgyud yin la// sh+lo ka 'bum pa nas nam mkha' dang mnyam pa'i phyir phyi ma yang le'u lnga bcu rtsa gcig pa ni phyi ma'i phyi ma yin pas so// sprul pa'i sku ci'i phyir bde mchog ma yin zhe na/ de ni rjod par byed pa ma yin te/ la las gzugs kyi rnam par rtog pas chos ston pa dang / la la sgra'i rnam par rtog pas chos ston pa'i phyir ro// de la gzugs kyi rnam par rtog pa la mos pa la lha'i sku bsgom pa dang / sgra'i rnam par rtog pa la mos pas sngags bzlas pas bcos ma yin te/ rdo rje mkha' 'gro las/ rang bzhin ma grub rtog pa'i phyir// phyi rol bcos ma rab tu sbyar// zhes gsungs pas so// ston pa ni su zhig // gnas ni gang du/ dus ni nam gyi tshe 'khor ni su dag dang / chos ni ci zhig bstan snyam pa la bcom ldan 'das kyi gleng gzhi gsungs pa ni/ gsang ba mchog gi dgyes pa na// zhes pa nas/ mkha' 'gro dra ba'i sdom pa yin// zhes bya ba'i bar gyis gsungs so// de la gsang ba ni dga' ba'i gnas so// mchog ni mchog dga'i gnas so// dgyes pa'i lhan cig skyes dga'i gnas so// 'dzam bu'i gling gru gsum na bzhugs pa'o// thams cad bdag nyid ni gcig ste/ gdul bya'i 'khor drag po 'jigs byed dang / nyan pa'i 'khor sangs rgyas dang byang chub sems dpa' dang / sprul pa'i 'khor rigs lnga'i dpa' bo dpa' mo dang / sdud pa po'i 'khor lcang lo can gyi bdag po'o// rtag tu bzhugs zhes bya ba ni dus de gnyis ldan gyi dus su drag po 'jigs byed btul ba'i tshe'o// bzhugs zhes bya ba ni gnas dang sbyar na sangs rgyas kyi zhing du ston pa yin la/ ston pa dang sbyar na dbang byas pa dang longs spyod pa'i mdzad pa rnams dang ldan par ston pa yin no// mkha' 'gro kun dngos sems dpa' ni// zhes bya ba ni sprul pa'i sku ste 'bras bu'i he ru ka zhes bya ba'i don to// mkha' 'gro ni gnyis te/ rtog pa med pa'i zhi gnas kyi nam mkha' bsam gtan bzhi dang gzugs med par 'gro ba dang gzung 'dzin dang bral ba'i lhag mthong stong pa nyid kyi nam mkha' ste sa bcu gcig tu 'gro ba'o// kun zhes bya ba ni bsam gtan dang gzugs med pa'i ting nge 'dzin thob pa ni 'jig rten gyi mkha' 'gro dur khrod brgyad na gnas pa kun nam/ sa bcu gcig rtogs pa'i 'jig rten las 'das pa'i sangs rgyas dang byang chub sems dpa'i 'khor lo lnga'i dbus na bdag po 'bras bu he ru ka ni gtso bo yin pas dngos zhes bya'o// sems ni snying rje'i dbang gis rgya che ba'i sems can la dmigs pa'am/ shes rab kyi dbang gis zab pa'i chos nyid la gzigs pas na sems dpa'o// rdo rje sems dpa' bde ba'i mchog // ces bya ba ni longs spyod rdzogs pa'i sku ste rgyu'i he ru ka'o// rdo rje ni sa bcu gcig pa'i stong pa nyid de de la sems dpa' ni dag pa'i 'jig rten pa'i ye shes te nyon mongs pa dang shes bya'i sgrib pa dang bral bas na dpa' ba'o// sgyu ma lta bu dang stong pa nyid ro gcig pas na bde mchog ni ji snyed pa'am ji lta ba mkhyen pa'i ye shes so// 'di ni rang byung bcom ldan dpa'// zhes bya ba ni chos kyi sku ste bde ba chen po'i ye shes so// rang byung ni sems rang gi 'od gsal nyams su myong ba'i rgyu rkyen las skyes pa yin gyi glo bur gyi rgyu rkyen las ma skyes pas na rang byung ngo // bdud bzhi bcom pas na bcom ldan 'das so// nyon mongs pa dang shes bya'i sgrib pa'i bag la nyal spangs pas na dpa' ba'o// mkha' 'gro dra ba'i sdom pa yin// zhes bya ba ni bshad pa'i chos te sprul pa'i sku dpa' bo dang dpa' mo'i dra ba'i sdom pa'am dbyibs dang sngags dang chos kyi bde mchog yin pas na sdom pa'o// phun sum tshogs pa lnga'i gleng gzhi byang chub sems dpa' rnams kyis mngon sum du grub pa bcom ldan 'das kyis gsungs pa la dgongs pa ci yod ce na 'di ni dgongs pas bshad pa yin te/ sa'i snying pos dbyings su go ba dang / spyan ras gzigs kyis sngags su go ba dang / 'jam dpal gyis chos su go ba'o// de la dbyings ni las kyi phyag rgya dkyil 'khor b+ha ga ni gnas yin la de yang mtshan nyid gsum ste/ dga' ba 'byung bas gsang ba dang / mchog dga' 'byung bas mchog dang / lhan cig skyes dga' 'byung bas na dgyes pa'o// thams cad bdag nyid 'khor lo ste rtsa drug cu rtsa bzhi'o// rtag tu bzhugs ni dga' ba bzhi'i dus so// sku gsum ni lkog ma dang snying ga dang lte bar phyin pa'i bde ba'o// ston pa des bshad pa'i 'khor lo bzhi khyab pa ni 'khor ro// sngags ni dkyil 'khor gyi lus kyi gnas na dbugs 'byung rngub gsum gyi mtshan nyid dang ldan pas na gsang ba mchog gi dgyes pa na'o// thams cad bdag nyid ni dbugs nyi khri chig stong drug brgya'o// rtag tu bzhugs ni rlung gnyis 'gog pa'i dus ni srog a wa d+hU tIr chud pa'o// ston pa po ni rtsa gsum gyi rlung dbus su chud pas mi rtog pa skyes pa'o// des bshad pa'i chos ni dbugs nyi khri chig stong drug brgya'i dra ba sdom pa las bde ba skyes pa'o// de la chos kyi dbang du byas na phyag rgya chen po'i chos kyi dbyings kyi gnas so// de yang stong pa nyid dang mtshan ma med pa dang smon pa med pa'i mtshan nyid dang ldan pas gsang ba mchog gi dgyes pa na'o// thams cad bdag nyid ni byang chub kyi phyogs kyi chos sum cu rtsa bdun no// rtag tu bzhugs ni bsam gyis mi khyab pa'i dus te/ shes rab ye shes yul gyi stong pa nyid dang dbang bzhi pa yul can gyi stong pa nyid mthong ba'i dus so// rtag tu bzhugs ni sems 'od gsal ba'i rang bzhin gyis gnas pa'o// ston pa ni rnam par mi rtog pa'i ye shes te gong bu'i gzugs las 'das par gyur pa sprul pa'i sku dang dngos po med pa yin zhes gsungs pas longs spyod rdzogs pa'i sku dang / de yang bsam gyis mi khyab pa zhes gsungs pas gnyis su med pa'i bde ba chen po chos kyi sku'i ston pa des bshad pa'i sems kyi bde mchog gi dra ba sdom pa'o// de lta bas na ston pa'i gleng gzhi bshad pa las kyi phyag rgya chags lam bsgom pa dang / chos dang / dam tshig gis phyag rgya grol ba'i lam bstan pa dang / phyag rgya chen po bsgom par rang lhag par gnas pa'i lam bstan pa'o// bshad pa'i rgyud rdo rje mkha' 'gro dang kha sbyor thig le las dkyil 'khor b+ha ga'i dbang du byas nas 'byung ba bzhi'i rtsa'i dbus su nam mkha'i rtsa gnas su bshad pas 'byung ba lnga dang sbyar ba/ dkyil 'khor lus kyi dbang du byas nas rlung lnga ston pa dang / dkyil 'khor chos kyi dbyings kyi dbang du mdzad nas yi ge bcu drug gis kun brtags pa dang gzhan dbang gi snang ba spangs pa'i yongs su grub pa'i 'od gsal ba'i snang ba bshad pas stong pa nyid bcu drug mtshon pa yin pas bshad pa'i rgyud kyi don la rmongs par mi bya'o// de ltar gleng gzhi bshad nas rgyud kyi lus mdor gzhag par bzhed pa ni/ sgra yi tshul la nges 'byung rnams// zhes bya ba la sogs pa gsungs te/ sgra ni rlung dbus ma las 'byung ba'i yi ge hUM ngo // de las 'byung ba ni lha drug cu rtsa gnyis te/ sprul pa las 'byung dpa' bo rnams// yan lag drug cu sems kyis sprul// dag pa'i chos kyi sprul pa ni// phag mo'i gzugs su bstan pa yin// zhes gsungs pa'i phyir ro// dam tshig spyod pa ni rten gyi gang zag rnal 'byor pa'o// spyod yul ni lha'i 'khor lo'o// de yang ji lta bur bsgom par bya zhe na/ thog ma dbus mthar rnam par bzhes// zhes bya bar gsungs te/ thog ma ni gnas pa'i rnal 'byor te tshad med pa byin gyis brlabs pa dang tshogs bsags pa dang / stong pa nyid la gnas pa'i rnal 'byor ro// dbus ni ldang ba 'jug pa yongs su rdzogs pa byin gyis brlabs pa dang / dbang bskur ba dang / srung ba'i 'khor lo dang / mchod pa'i rnal 'byor te ting nge 'dzin de rnam pa gsum mo// mthar nye bar bsdu ba dang kun du spyod pa ste ldang ba'i rnal 'byor ro// rnam par gnas zhes bya ba ni rnal 'byor rgyud la sbyor ba dang dngos gzhi rjes 'jug dge bar gnas pa'o// de'i phan yon ci zhig ce na// 'jig rten gsum du rnyed dka' zhes bya ba gsungs te/ sa bla dang sa 'og dang sa steng gsum du ye shes sems dpa' lus la 'jug pa dang 'ching ba'i tshe ye shes sems dpa' la phar 'jug pa rnyed par dka' ba'o// bshad pa'i rgyud rdo rje mkha' 'gro las zab mo'i rdzogs pa'i rim pa'i dbang du mdzad nas sgra ni a wa d+hU tI'i rlung yin la 'byung ba ni dga' ba bzhi'i shes pa yin la dam tshig spyod pa ni skye mched bcu gnyis bde bas khyab pa yin la/ spyod yul ni bdag byin gyis rlob pa'i lam las thams cad bde bas khyab par rtogs pa yin no// rang rig 'od gsal gyi bde ba de dus thams cad du gnas pas na/ thog ma dbus mthar yang dag gnas// zhes gsungs pa yin no// de la dbang bzhi pa'i dus kyi tshe mngon sum du rtogs pa ni 'jig rten gsum du rnyed par dka' ba yin no// de yang thabs gang gis rtogs par bya zhe na/ shes rab thabs kyis sbyor ji bzhin// zhes pas phyag rgya bzhi las bde ba stong pa nyid du rtogs par bya'o zhes gsungs pas bshad pa'i rgyud la rmongs par mi bya'o// rdzogs pa'i rim pa'i dbang du mdzad nas/ thabs dang shes rab sbyor ba bzhin// sngags bzlas bsam gtan la sogs ldan// zhes bya ba gsungs te/ bde ba rtog pa med pa lhan cig skyes pa dang / bde ba stong pa nyid du shes pa don gyi lhan cig skyes pa gnyis grub par byed pa'i thabs ni shes rab phyag rgya bzhi dang thabs bzhi ste/ de yang phyag rgya bzhi ni las kyi phyag rgya ni lo brgyad nas nyi shu rtsa bzhi'i bar gyi bud med kyi a wa d+hU tI nam mkha'i rtsa'i reg bya'o// chos kyi phyag rgya ni 'dod pa'i yon tan lnga yid du mi 'ong ba dang / bar ma spangs pa'i gzugs sdug pa dang sgra snyan pa dang dri zhim pa dang reg bya rnams kyis yid du 'ong ba'o// dam tshig gi phyag rgya ni sa dang chu dang rlung spangs pa'i rlung me'i drod can no// phyag rgya chen po ni rjes su dpag pa dang lung gis bstan pa dang lkog tu gyur pa ma yin pa chos nyid mngon sum gyis rtogs pa'o// thabs ni 'khrul 'khor gyis byang chub kyi sems 'dzin par nus pa'i rnal 'byor pa'i phyi'i lus kyi dbang po mngon sum las kyi phyag rgya'i thabs so// chos kyi thabs ni yul 'dod pa'i yon tan lnga yid du 'ong ba las skyes pa'i bde ba yid kyi mngon sum mo// dam tshig phyag rgya'i thabs ni nang gi reg bya bde ba skyes pa'i lus kyi dbang po mngon sum mo// phyag rgya chen po'i thabs ni rang rig pa'i mngon sum gyis chos nyid mthong ba'i rnal 'byor pa'i mngon sum mo// sbyor ji bzhin ni dga' ba gsum la rang bzhin brgyad cu dang bral nas rtog pa med pa'i rnam par shes pa dang / bde ba stong pa nyid shes pa'i 'od gsal ba'i ye shes so// yul ji lta ba bzhin du mngon sum gyi lam gyis rtogs pas na sbyor ji bzhin no// sngags bzlas ni dbugs 'byung rngub a wa d+hU tIr bcug pa'o// bsam gtan ni rtog med kyis mthong ba'i stong pa nyid de snang ba'o// sogs ni bla na med pa'i sbyin sreg dang mchod sbyin dang slob dpon no// de yang kha sbyor las/ 'byung rngub 'khor bas bzlas pa yin/ sgom pa so sor snang bas na// slob dpon sems kyi rgyal po yin// e waM la sogs gang gsungs pa'o// zhes gsungs so// sbyor nyid cho ga'i ye shes ni mtshan nyid kyi theg pa ltar goms pa lam du byed pa ma yin pa phyag rgya bzhi'o// rgyu rkyen bsags pa las byung ba'i ye shes bla ma'i man ngag mngon sum gyi gzhan don gyis bskyed pas na mchog gi ye shes so// rgyud las gsungs pa zhes pa ni le'u 'bum pa dang sh+lo ka 'bum pa las so// nyan par gyis zhes bya ba ni sdud pa po lag na rdo rje la sems rtse gcig pas nyon cig ces pa'o// de ltar tshigs su bcad pa gnyis kyis le'u lnga bcu rtsa gcig gi lus mdor gzhag gsungs nas/ de ni le'u dang po rdzogs pa'i rim pa'i mdor bstan gnas dang bcas pa rgyas par bshad par bzhed nas dbugs 'byung bar ma mchog dag dang // dri yi zhes bya ba gsungs te/ dang po snod gcig tu za ba tshogs kyi 'khor lo bsten pa'i rdzas dang / dbugs 'byung byang chub kyi sems dang / bar ma rang byung gi khrag dang / mchog sha chen po dang / dri ni bshang ba dang ro'i chu ni gci ba dang / bcas pa ni rta dang glang po dang khyi dang ba lang dang mi sha ste lnga'o// de oM AHhUM gsum gyis byin gyis brlabs nas rigs lnga'i rang bzhin can gyis ro rdo rje mar bskyed pa'o// rnal 'byor pas dus rtag tu khyad par rigs ldan rnams ni mchod par bya'o zhes bya ba ni thun bzhi'am dus drug tu tshogs kyi 'khor lo'i lha mchod par bya'o// rnal 'byor pa ni rten gyi gang zag go// dus rtag tu zhes pa ni rgyun mi 'chad par dus drug go// khyad par ni rtog pa med pa'i shes pas ro myang ba'i rigs ldan ni lha drug cu rtsa gnyis su bskyed pa'o// mchod pa ni nang du 'khor lo bzhi pa la dkyil 'khor bzhi bsgom pa dang / lus kyi dkyil 'khor dang lnga la nang gi sbyin sreg dbul ba'o// tshogs kyi 'khor lo de yang gnyis su gyur te bdud rtsi lnga'i ro rdo rje ma la yid nang du chud pas bde ba rtog med kyi 'dod pa'i dngos grub sgom pa'am/ gal te yid phyir byung na dus drug tu rigs ldan dkyil 'khor la sbyin sreg gis mchod pa'o// ro 'ba' zhig gis tshogs kyi 'khor lo bya'am zhe na/ pho nya lhan cig skyes dngos grub// mchog dang 'bring dang tha ma ste// zhes bya ba gsungs te/ pho nya ni mtshan nyid dang ldan pa'i bud med dge bsnyen ma'i sdom pa dang byang chub sems dpa'i sdom pa dang sngags kyi dbang bskur thob pa'o// de yang // gzhi ni sa gzhir byas nas su// rnal 'byor pa yis longs spyod bya// zhes gsungs so// lhan cig skyes pa'i dngos grub ni/ goms pa las byung ba ma yin pa/ bde ba rtog med rgyu rkyen tshogs pa las skyes pa'i dga' ba bzhi ni lhan cig skyes pa'i dngos grub bo// mchog ni las las skyes pa ste skye ba snga mar gsang sngags kyi sgom pa goms pa'i tshogs lam dang sbyor lam mthong lam sgom lam thob pa'i byang chub sems ma'o// 'bring ni zhing skyes te gnas nyi shu rtsa bzhi dang yul dbus su skyes pa dang dbang po tshang ba dang las kyi mtha' ma log pas dge ba la 'jug pa dang / sngags kyi bstan pa la dad pa dang / bstan pa dang phrad pa ste bdag gi 'byor ba lnga dang ldan pa'o// tha ma ni sngags las skyes ma ste rdo rje slob dpon gyi phyag rgyar gyur pas ma dang / rang dang lhan cig dbang bskur ba'i sring mo dang / rang gis dbang bskur ba'i bu mo dang / slob mas dbang bskur ba'i tsha mo dang / rang gi sgom pa'i yan lag tu gyur pa pho nya ma'o// tshig de rnams ni reg bya rdo rje ma yin la de la gzugs dang sgra dang dri dang ro dang / reg bya dang ldan pas tshogs kyi 'khor lo'i yul ni 'dod pa'i yon tan lnga yin no zhes bstan to// yid ni nang du chud pa yin/ 'dod pa'i dngos grub bsgrub par bya ba la yid ni rnam par rtog pa'o// nang du chud pa ni srog a wa d+hU tIr chud pas 'dod yon lnga la shes pa rtog pa med par skyes pa'o// 'dod pa'i dngos grub ni bde ba rtog pa med pa bsam gtan gyi sdom pa mi g.yo ba'i las so// gal te rtog pa skye bar gyur na ji ltar bya zhe na/ rang rdzas thig les sangs rgyas dang / byang chub sems dpa' mchod par bya// zhes bya ba gsungs te/ dga' bral du song ba'i byang chub kyi sems kyis phung po lnga'i sangs rgyas dang / dbang po drug gi byang chub sems dpa' dang / 'byung ba lnga'i yul mchod par bya'o// de bzhin du gzugs dang sgra dang dri dang ro rnams la dga' bral du song na gzugs rdo rje ma la sogs pas phyi dang nang gi dkyil 'khor la mchod par bya'o// de skad du yang mnyam sbyor las// lha la dmigs pa byed pa dag // rnal 'byor gzugs brnyan rang bzhin te// rang gi dam tshig bdag sbyor ba// mi 'gyur dam pa grub par 'gyur// gzugs brnyan lugs ma la sogs pa// rnal 'byor 'byung bar mi 'gyur kyang // byang chub sems la rab brtson na// de las rnal 'byor lhar 'gyur ro// zhes gsungs so// las kyi phyag rgya spangs pa yi// 'gro ba'i lam la ji ltar yin// nang du chud par bya zhe na// mthong ba dang ni reg pa dang // thos pa dang ni dran pa yis// zhes bya ba gsungs te/ mthong ba gzugs rdo rje ma nas reg bya rdo rje ma'i bar du thos pa sgra rdo rje ma dang / dran pa chos kyi rdo rje ma las ma rmongs pa dran pa'i 'du byed sngon nyams su myong ba'i don to// de la yid nang du chud pa rtog pa med pa skyes pas rtog pa las grol bar 'gyur ba'am/ yid phyir byung nas rtog pa skyes na dang ba'i dad pas gzugs rdo rje ma la sogs pas sangs rgyas dang byang chub sems dpa' mchod par byed pa/ de ltar grol ba'i lam 'di la yang the tshom med par mchod par 'gyur ro// de'i phan yon gsungs pa ni yid nang du chud pas/ rnal 'byor pa nyid bsod nams mchog // dag byed sdig pa 'jig byed pa// bsod nams mchog gi rtog pa med pa'i ye shes kyi tshogs dgu'o// dag ni rgyu kun 'byung dag pa'o// sdig pa 'jig pa ni sdug bsngal gyi bden pa zad pa'o// gal te yid phyir 'byung ba la bsod nams kyi tshogs su gyur pa ni/ gsang sngags zlos pa'i bzlas brjod dang // bsam gtan gyis kyang 'grub par 'gyur// zhes bya ba gsungs te/ gsang sngags zlos pa'i dus drug tu ris drug gi bzlas pa zlos pa'o// bzlas brjod ni dbugs 'byung rngub kyi bzlas pa'o// bsam gtan ni rdo rje sems dpa' dang rnam snang dang pad+ma gar dbang dang he ru ka dang rdo rje nyi ma dang rta mchog gi ting nge 'dzin bsgoms nas dus drug tu bdud rtsi rnam pa drug mya ngan grub par 'gyur ro// kyang zhes pa ni yid nang du chud pa las phyir 'byung ba yang bsod nams kyi tshogs su 'gyur ba'o// de skad du yang rdo rje mkha' 'gro las/ tho rangs dgun smad gyur pa na// dpyid dang dbyar ni nyi cha gnyis// nyin phyed mkhas pas sogs ka sbyar// srod ni de bzhin ston ka ste// dgun stod mtshan phyed cha yin no// zhes gsungs so// rdo rje 'di rnams kyi rang bzhin shes par byas la rdo rje sems dpa' la sogs pa dang sbyar bar bya ste/ rdo rje sems dpa' dgun smad de// rnam par snang mdzad thub pa dpyid// de bzhin rta mchog sos ka ste// dgun nam dbyar na he ru ka / rdo rje nyi ma ston ka la// pad+ma gar dbang dgun stod do// sos ka mar me bza' bya ste/ de bzhin du ni dbyar ka chu// ston gyi dus su mar khu ste// de bzhin dgun stod me tog go// kye ho dgun smad ga pur te// de bzhin dpyid ni bzhi mnyam mo// de rnams sman ni chen po ste// dus drug tu ni yongs shes bya'o// dus mchog 'di dang mnyam med de// sbyong ba kun gyi dam pa yin// rang bzhin de rnams rdzogs par ni// nam zhig rnal 'byor par gyur na// rnal 'byor ma rnams mnyes 'gyur te// rnal 'byor mkha' 'gro ma sdud pa'o// zhes gsungs pas so// so ga dang dbyar dang ston ka dang dgun stod dang dgun smad dang dus drug ni rigs drug gi 'dod pa'i lha kun gsal bar byas la/ 'dod pa'i yon tan lngas dran pa'i bde ba dang ldan pa las phyir 'phros pa'i bsod nams kyi tshogs bsag par bya'o// dngos grub kyi rgyu gang zhe na/ shin tu mnyam gzhag sgrub pa pos// dam tshig rtag tu bskyang bar bya// zhes bya ba gsungs te/ shin tu mnyam gzhag ni rnal 'byor pa sems rtse gcig pa'o// dam tshig ni rig pa'i dbang bskur ba'i rigs lnga'i dam tshig bcu bzhi dang phyir mi ldog pa'i dbang gi sdom pa rdo rje slob dpon smod pa nas shes rab bud med smod pa'i bar du bcu bzhi dang gsang ba'i bzhi dang shes rab ye shes kyi sdom pa brgyad de bzhi bcu dus drug tu dran pas rtag tu bskyang bar bya'o// bzhi bcu de kho na skyong ngam zhe na/ byang chub kyi sems kyi srung ba yin te/ kun rdzob byang chub kyi sems bde ba rtog med bsam gtan gyi sdom pa dang don dam pa byang chub sems kyi bde ba stong pa nyid shes pa zag med kyi sdom pa'o// dran pas ni dam tshig bsrung ba yin la/ dam tshig gis ni byang chub kyi sems bsrung ba yin no// gal te nyams na ci zhe na/ dam tshig nyams pas dkyil 'khor du// dbang bskur dngos grub thob mi 'gyur// zhes bya ba gsungs te/ dam tshig bsrung ba'i sems med pas nyams na dbang bskur mi thob pa dang nyon mongs pa'i dbang gis dam tshig nyams na dngos grub thob par mi 'gyur ba'o// 'di skad ston pa yin te/ dri'i thig le dang me tog gi tshom bu dang yig 'bru dang phyag mtshan dang lag pa'i phyag rgya chen po gzugs brnyan gyi dkyil 'khor bzhag nas rnal 'byor ma sum cu rtsa bdun dang / rnal 'byor pa nyi shu rtsa lnga'i rang bzhin du bskyed nas rang rang gi gnas su rang rang gi phyag rgya dang / sgom pa dang bzlas pa dang ngag gi brda dang lus kyi brda dang bcas pas 'dod pa'i yon tan lnga la rgyu rkyen tshogs pa las lus bde ba dang yid bde ba'i bsam gtan gyi ting nge 'dzin bskyed pa'am/ gal te rtog pa byung na dad pa dang dang ba'i sems kyis lha'i 'khor lo la nang gi sbyin sreg dbul bar bya'o// yang na rdo rje mkha' 'gro las byung ba ltar go cha drug gi lhar bskyed par bya'o// yang na rgyud bla ma nas byung ba bzhin/ mkha' spyod bya yi gzugs can gyis// thugs kyi 'khor lo bsgrub pa dang // sa spyod ma yi gzugs can gyis// gsung gi 'khor lo sgrub pa dang / sa 'og dud 'gro'i gzugs can gyi bong bu'i rnam pas he ru ka sku'i grub pa bsgrub par bya'o// 'jig rten pa'i lus dang ngag gi spyod lam dor nas lus ngag gi brda bya ba yin te/ de skad du yang mnyam sbyor las// de nas khrus byas dri zhim lus// ci 'dod pa yi gos dang rgyan// sna tshogs gos ni bgos nas kyang // me tog phreng ldan kha dri zhim// gang gis lha dang 'dra ba yi// bud med dag ni legs bsgrubs la// skal bzang dag ni phyag rgyas mtshan// tshogs kyi 'khor lo brtag par bya// zhes gsungs so// de ltar tshogs kyi 'khor lo bshad nas/ zhi ba'i btung ba bshad par bya ste/ sbrang rtsi mtshal dang ga pur bcas// tsan+dan dmar du sbyar ba ni// zhes bya ba gsungs te gsang ba'i dbang bskur ba'i yul rdo rje mar ston pa yin no// de yang gang zhe na sbrang rtsi ste gci ba dang / mtshal te rang byung dang / ga pur te byang chub sems dang / dmar te sha chen po dang / tsan+dan te bshang ba dang sbyar ba'i sha lnga dang bsres nas ro mnyam par byas pa'o// de gang du gzhag par bya zhes gsungs te/ lha drug cu rtsa gnyis kyi dbus thod pa bzhi'i gnas su'o// lha de rnams ji lta bu zhe na/ thams cad rdo rje'i mtshan ma 'dzin// zhes bya ba gsungs te/ dpral bar rdo rje'i phreng bas brgyan pa'o// de ltar myang bar bya zhe na/ sbom po mtha' ltag rtse sbyar bas// zhes bya ba gsungs te/ mthe bong dang srin lag gnyis kyis lce'i steng du ro gzhag par bya'o// ji ltar shes pas zhi ba'i btung bar 'gyur zhe na/ rnal 'byor rig pas rtag tu dpyad// ces bya ba gsungs te/ rnal 'byor bsam gtan gyi bde ba'o// rig pa ni lce'i dbang po'i mngon sum gyis dga' ba bzhi'i bye brag rtogs pa dang / de yang bdud rtsi lnga'i ro la dang por skyes pa'i bde ba'i rang bzhin dga' ba dang / mchog dga' yid bde ba/ lhan cig skyes dga' skyes pa'i rjes la bla ma'i mngon sum gyis gzhan don gyi ro'i stong pa nyid rtogs pa rnal 'byor gyi mngon sum skyes pa ni rtag tu dpyad ces bya ba yin te/ kha sbyor las kyang // rnam shes dang ni ye shes kyis/ yul gyi rig pa rtag tu dpyad// ces bya ba gsungs so// de ltar na lce'i dbang po'i mngon sum dang / rnal 'byor gyi mngon sum gyi rang bzhin brgyad cu dang bral ba'i ro'i stong pa nyid nyams su myong ba ni zhi ba'i btung ba zhes bya'o// gdan bzhi las chos kyi dbus ni lus kyi dkyil 'khor yin la rdo rje'i mtshams 'dzin pa ni kha sbyor ba yin la/ sbom po ni gsang ba'i rdo rje srin lag gi ni pad+ma de sbyar ba las byung ba'i byang chub kyi sems rnal 'byor pas rig pa ni zhi ba'i btung ba yin no zhes gsungs te/ gzhan gyi don slob ma dbang bskur ba'i don du gsungs pas bshad pa'i rgyud la rmongs par mi bya'o// de ltar shes pas rtog pa med par gyur pas zhi ba'i btung ba myangs na/ dngos gru brtag par thob par 'gyur// zhes gsungs te/ zhi ba'i btung ba ni/ ri bong 'dzin las rtswa zhi ba// zhes grags pas skyes pa skar ma rgyal dang gza' phur bu la btus nas bA rA Na sI'i rig byed kyi gnas su ba gi wang can gyi pags pa la sngags stong rtsa brgyad bzlas nas bkrus te de'i chu 'thungs na bsam gtan dang po'i ting nge 'dzin thob po zhes rig byed kyi gzhung nas byung bas/ dpe de bzhin du bdud rtsi lnga'i ro las shes pa rtog med skyes nas chos kyi sku thob par 'gyur ro// gal te shes pa rtog med skyes nas de bsod nams kyi tshogs su gyur pa ni/ 'di ni mi 'chi bcu phyed gyur// dngos grub thams cad 'jug byed yin// zhes bya ba gsungs te/ mi 'chi bcu phyed ni bdud rtsi lngas dri ma med pa'i de kho na nyid dang / 'dod pa'i dbang phyug gi de kho na nyid dang / tshe 'phel ba'i de kho na nyid du grub pas na dngos grub thams cad grub ces bshad do// de ltar zhi ba'i btung ba bshad nas da ni pho nya'i gtsang sbra bshad par bya ste/ mchod bzhi rnal 'byor ma/ dbang gnyis snyoms par 'jug pa yi// zhes bya ba gsungs te/ mchod bzhi ni dpes ston pa yin te/ dung can ma dang pad+ma can la sogs pa'i las kyi phyag rgya dang / yid du 'ong ba'i yul chos kyi phyag rgya dang / sbyor ba legs pa'i gtum mo me drod can dang / mngon sum gyis mthong ba'i stong pa nyid kyi phyag rgya chen po las bde ba zag pa med pa de bzhin du tha mal pa las kyi phyag rgya'i rnal 'byor ma la yang bsnyen sgrub bzhis sbyangs pa'i sa chu gnyis kyi pha rol me rlung gnyis kyi tshu rol na dbus ma nam mkha'i rlung dang kha sbyar nas bde ba rtog pa med pa ni rgyu rkyen gyi tshogs pa las skyes la bla ma'i gdams ngag mngon sum gyi gzhan don la ni reg bya stong pa nyid du rtogs pas rnal 'byor pa'i mngon sum skye ste/ de nyid zag pa med pa'i bde ba shes rab ye shes yin pas/ dbang gnyis snyoms par 'jug pa yi// snyoms par 'jug pa'ang de nyid 'dzin// zhes bya ba gsungs te/ snyoms par 'jug pa dang pos ni rtog pa med pa zhi gnas skye la/ snyoms par 'jug pa gnyis pas ni reg bya yul gyi stong pa'i de kho na nyid 'dzin cing rtogs pa'o// 'byung ba bzhi'i dbus ma nam mkha'i rtsa dang sprad pa las ji ltar bde ba skye zhe na/ mnyam sbyor las/ sgyu ma dag ni thams cad las// bud med sgyu ma khyad par 'phags// zhes gsungs te/ de la stong pa nyid ji ltar rtogs she na/ bla mas slob ma'i rna drung du// rab tu 'bad de bklag par bya// zhes gsungs pas/ bla ma'i tshig gis stong pa nyid las dran pa'i nges pa drangs nas a sa ma sa ma zhes te nges pa'i shes pa mngon sum gyis zlos gar byed pa ni man ngag yin no// de'i phan yon ni/ lha dang mi yi bde ba ni// bsdus byas rdo rje 'dzin pa yi// bcu drug char yang mi phod do// zhes gsungs te/ lha ni tshangs pa dang brgya byin la sogs pa'i bsam gtan gyi bde ba'o// mi ni mkhas pa rnams kyis rjes dpag gis stong pa nyid rtogs pa'i yid bde ba bsdus kyang mngon sum gyi bde ba zag pa med pa nyid kyi bcu drug char yang mi phod pa'o// de yang rdo rje mkha' 'gro las// rtsa bcu drug la brten pa'i khams bcu drug // gtum mo drod kyis bzhu nas bde ba zag pa med pa gcig tu shes pas bsgril ba'i rtsa'i skud pa gcig gi bde ba stong pa nyid rtogs pa'i char yang mi phod pa'o// de ltar tshogs kyi 'khor lo dang zhi ba'i btung ba dang pho nya'i gtsang sbra bshad nas/ ri sul tshang tshing phug rnams dang // chu bo dag gi ngogs dag dang // gdod nas grub pa'i dur khrod du// der ni dkyil 'khor bri bar bya// zhes bya ba gsungs te/ sgra ji bzhin pa'i gnas bzhi ni bum pa'i dbang bskur ba'i gzugs brnyan gyi dkyil 'khor gyi rten yin no// dbyibs kyi dbang du byas na ri sul ni bde ba chen po'i 'khor lo// tshang tshing phug ni longs spyod kyi 'khor lo/ chu bo'i ngogs ni chos kyi 'khor lo// dur khrod ni sprul pa'i 'khor lo ste lus kyi dkyil 'khor ro// sngags kyi dbang du byas na ri sul ni lo bcu gnyis ma tshang tshing phug ni bcu drug ma dang / chu bo'i ngogs ni nyi shu ma dang / dur khrod ni rtsa bzhi ma ste b+ha ga'i dkyil 'khor ro// chos kyi dbang du byas na ri bo ni stong pa nyid dang tshang tshing phug ni mtshan ma med pa dang / chu bo ni smon pa med pa'o// dur khrod ni 'od gsal te/ chos kyi dbyings kyi dkyil 'khor ro// de skad du yang rgyud bla ma las/ dkyil 'khor lus zhes bya ba dang // dkyil 'khor b+ha ga zhes su bshad// dkyil 'khor chos kyi dbyings yin te// rnam pa gsum du nges pa yin// zhes gsungs so// le'u dang po'i rnam par bshad pa'o// // de ltar rdzogs pa'i rim pa bshad nas bskyed pa'i rim pa'i 'khor lo gsungs pa ni/ de nas lci ba ma lhung ba zhes bya ba la sogs pas bstan te/ de la le'u gnyis pas ni slob dpon gyi las bshad pa dang / le'u gsum pas slob ma'i las bshad pa dang / le'u bzhi pas lha dgod pa bshad nas bskyed pa'i rim par gyur pa yin no// de la thog mar gtsang sbra gsum gyis rdzogs pa'i rim pa'i bsnyen pa byas nas dkyil 'khor bri ba'am/ yang na phyis 'chad par 'gyur ba'i bsnyen pa la ltos nas bskyed rim gyis bsnyen pa ma gsungs so// de yang rgyud bla ma las/ gtsang sbra gsum gyis bsnyen pa byas nas dkyil 'khor bri zhes gsungs so// sa'i cho ga ci'i phyir ma gsungs she na/ bshad pa'i rgyud la ltos pa'am sbyang mi dgos pa'i dbang du mdzad pa yin no// bsnyen pa dang sa'i cho ga'i rjes la dkyil 'khor gyi mtshan nyid bshad par bzhed nas/ ba yi lci ba ma lhung bas// dkyil 'khor sa ni legs par byug // ces gsungs te/ ba'i rnam lngas byugs pa ni rgyud sde bzhi'i thun mong yin no// khyad par du rnal 'byor ma'i rgyud las dur khrod kyi thal ba dang bdud rtsi rnam pa lngas byugs nas dkyil 'khor rtsom par bstan to// dur khrod kyi thal ba dang mi gtsang bas ci zhig byed ce na/ shi ba dang ma shi ba dang gtsang ba dang mi gtsang bar ro mnyam par ston par bzhad pa yin no// dkyil 'khor gyi mtshan nyid bshad nas/ tshon gyi mtshan nyid bshad par bzhed nas/ dur khrod du ni kun spyod pa// zhes bya ba la sogs pa gsungs te/ kun spyod pa ni mnyam par spyod pa ste rin po che dang tshon rtsi dang dur khrod kyi rdzas la dbye ba med pa'o// ro bsregs pa'i sol ba'i phye ma dang / zhes bya ba ni rus pa'i phye ma dkar po dang / sol ba'i phye ma nag po'o// dur khrod so phag ldan pa yi// zhes bya bas mtshos pa las ser po dang / tshos pa las dmar po'o// ljang gu ni rus pa dang tshon ljang gu bsres pa'o// dkyil 'khor bzang po bri bar bya// zhes bya ba ni drag po 'jigs byed zhe sdang chen pos 'dul bas na bzang po'o// snying stobs rdul dang mun pas kyang // gang phyir sems can don 'gyur bas// des na 'di ni bzang po ste// byang chub spyod pa'i rjes 'jug pa'i// zhes gsungs pa'i phyir ro// de ltar tshon gyi mtshan nyid bstan nas/ slob dpon gyi mtshan nyid ston pa ni/ slob dpon mtshan nyid thams cad pa// yang dag shes shing rgyud shes pa// zhes bya ba la sogs pa gsungs te/ mtshan nyid thams cad ni rang dang gzhan gyi don phun sum tshogs pa'o// yang dag shes ni rgyud sde bzhi'i lta ba shes pa'o// rgyud shes pa ni rgyud sde bzhi'i spyod pa shes pa'o// ngag gi mtshan nyid ni dpal ldan khrag 'thung gi sku gsung thugs te/ gsang sngags shes zhes bya ba gsungs te/ sngags ni snying po nas gnod mdzes kyi bar gyi sngags bcu gcig go / sems kyi mtshan nyid ni/ khro med snying rje dang ldan pa// gtsang zhing ltung bas ma gos pa// mkhas pa de nyid bcu shes pa// sbyor shes zhi gnas shes pa dang // ye shes lhag mthong shes pa dang // pha rol 'gro zhes bskyed rim gyi rtags gsum dang / rdzogs rim gyi rtags lnga dang ldan pa'o// lus kyi mtshan nyid ni thod pa lngas spyi bor brgyan pa dang / thal bas byugs pa'i bar gyis phyag rgya drug drug dang ldan pa dang / go cha'i yi ge drug bkod pas gug skyed kyis brgyan pa dang / rus pa'i phreng ba tshangs pa'i skud pa dang / dum bu gcig pa las byas pa spyi gtsug gi nor bu dang / rus pa'i phreng ba'i do shal dang / lag pa g.yon pas kha T+wAM ga bsnams pa ste/ slob dpon gyi mtshan nyid bcu drug po 'di dag gis nye bar mtshon pa yin no// de ltar slob dpon gyi mtshan nyid bshad nas dkyil 'khor bsgrub pa bstan pa ni/ bdag nyid dpal he ru ka zhes bya ba la sogs pa smos te/ dang po bskyed rim gyi bsnyen pa bsam gtan gyi 'khor lo bshad par bzhed nas bdag nyid dpal he ru kar byas nas de'i 'og tu ni/ dpal ldan he ru ka dran bya// zhes bya ba gsungs te/ ji ltar he ru kar bya zhe na/ le'u lnga bcu rtsa gcig pa nas byung ba ltar de nyid bcu bzhi'i tshul gyis bskyed pa 'am yang na/ gnas dang ldang ba nyid dang ni// 'jug dang yongs su rdzogs pa dang // byin gyis brlabs dang dbang bskur dang // ting 'dzin mchod pa nye bar bsdu// zhes gsungs pas/ lha bskyed nas de'i 'og tu dpal he ru ka dran par bsgom pa dang / bsgoms pas skyon thun bzhir snying gar 'khor lo bkod pa de nye bar bsdu ba dang / tsham dam gyi sngags kyis bsrungs la ldang bar bya'o// de lta bus mtshan dang grangs dang dus kyi bsnyen pa byas nas sa'i cho ga zin pa'i rjes la/ sta gon gyi cho ga bshad pa ni/ de ltar bdag nyid go bgos nas/ rab rnams ni phyogs su dgod// ces bya ba gsungs te/ de ltar zhes bya ba ni snga ma bsnyen pa'i cho ga ltar sngon 'gro'i rnal 'byor lnga dang / dngos gzhi ting nge 'dzin gsum gyi rnal 'byor byas nas sa'i lha mo'i cho ga byas nas sprul pa'i 'khor lo snying gar bkod de mig dang rkang pa byin gyis brlabs nas khro bo'i bstod pas bstod cing bgegs la bka' bsgos nas bgegs nye bar zhi ba'i cho ga bya ba ni de ltar bdag nyid ces bya ba ni sgra'i don yin no// go ba gos nas zhes bya ba ni bgegs nye bar zhi ba'i thog mar go cha bgo bar bya'o// dpa' bo dang dpa' mo'i stang stabs byas pa'i rjes la// badzra p+hany+dza ra Na hUM zhes bya bas ra pa rnams phyogs su dgod pa dang / badzra me di nI ban+d+ha baM hUM zhes pas sna tshogs rdo rje'i mtshon cha bya ba dang / badzra prA kA ra haM zhes bya bas 'khor lo ltar zlum po'i bdag nyid rdo rje ra ba'i mtshon cha nye bar dgod pa dang / swa ra dzA la hUM traM hUM zhes pas steng du rdo rje bla re'o/ 'og tu mda'i dra ba bya ba dang / oM badzra dz+wa la a na lA ka hUM zhes pas me 'od kyi phreng ba bskor ba'i dbus na mtshon cha'i dra ba byas pas bskor ba'o// de'i phan yon ni de ltar go cha bgos pa la sum cu rtsa gsum pa'i lha'i dbang po brgya byin gyis kyang gzhig par mi nus pa'o// de'i rjes la dri'i thig le byas nas lha lhag gnas bya ba dang / nges brjod las byung ba bzhin du bum pa lhag par gnas pa dang / phyi dang nang gi sbyin sreg lhag par gnas pa dang / gtor ma lhag par gnas pa dang / slob ma lhag par gnas pa ni rdo rje mkha' 'gro las kha bskang bar shes par bya'o// de'i don ni 'di skad ston pa yin te skar ma rgyal dang gza' phur bu'i zhag la sngar bstan pa'i gnas yid dang mthun par dbang thob pa'i rnal 'byor pas sgrub pa'i grogs po dang bcas pas bdud rtsi rnam pa lnga'i ri lu khar bcug nas sngon du bsnyen pa bya ba yin te/ de yang thog mar mchod pa rnam pa lnga byin gyis brlabs nas rdo rje dril bu bzung zhing cod pan dang rgyan btags nas stod g.yogs dang smad g.yogs bgos te tshad med pa'i rnal 'byor dang / byin gyis brlab pa'i rnal 'byor dang / bsrung ba'i rnal 'byor dang / tshogs bsags pa'i rnal 'byor dang / stong pa nyid kyi rnal 'byor te sbyor ba lnga dang / dngos gzhi'i ting nge 'dzin rnam pa gsum dang / ldang ba'i rnal 'byor gyi nye bar bsdu ba dang / kun du spyod pa byed cing mtshan ma dang dus dang grangs kyi bsnyen pa bya'o// de'i rjes la rdo rje mkha' 'gro dang nges par brjod pa las byung ba bzhin du sa'i cho ga bya'o// gnyug mar gnas pa sa'i char snga ma bzhin du sbyor ba dang dngos gzhi dang rjes bsgoms la dkyil 'khor ma bteg pa'i sngon du sgrub pa'i grogs pos mtshan brgya rtsa brgyad pas bstod cing rang nyid khro bo'i nga rgyal bsgoms la/ sa'i lha mo'i cho ga rnam snang sgyu dra nas 'byung ba bzhin du bya zhing rdo rje mkha' 'gro ma bzhin du dkyil 'khor nam mkha' la 'degs pa'am rtsa ba'i rgyud 'di nyid bzhin du dkyil 'khor snying gar dgod par bya'o// de'i rjes la dkyil 'khor gyi steng du 'dug la phyogs bcu'i sangs rgyas la phyag bya ba dang / khro ba'i bstod pa bya ba dang / bgegs la bka' bsgo ba dang / lhag pa dang ma tshang ba kha bskang ba'i phyir bskor ba lan bdun bya ba dang / lta bas bgegs bsal ba dang / dpa' bo dang dpa' mo'i stang stabs bya ba dang / gnod mdzes kyi 'khor los srung ba'i 'khor lo bya ba dang / phur bus btab nas dri'i thig le bya ba dang / lha lhag par gnas par bya ba dang / rtsa ba'i rgyud nas bshad pa'i bum pa dgu'am/ bshad pa'i rgyud nas byung ba'i bum pa drug la lhag par gnas par bya ba dang / nang gi sbyin sreg tshogs kyi 'khor lo dang / phyi rol gyi sbyin sreg gang yang rung bas lhag par gnas par bya ba dang / kha sbyor dang mkha' 'gro ltar gtor ma lhag par gnas par bya ba dang / de nyid bsdus pa'i rgyud dang / rdo rje mkha' 'gro ltar slob ma lhag par gnas pa'i cho ga bya'o// 'di'i cho ga rgya cher ni yid 'ong phreng bar blta bar bya'o// de ltar lhag par gnas pa byas nas phyi de nang par nyi ma 'char kar dkyil 'khor nam mkhar bteg la thig gdab par bya'o// de ltar bdag nyid rab bsrung zhing // sngags dang phyag rgyas rnam brgyan nas// dngos grub thams cad rab ster ba'i// dkyil 'khor 'jigs pa bri bar bya// zhes bya bas ni dkyil 'khor chen po'i slob dpon gyi las mdor bstan pa yin no// de ltar bdag nyid rab bsrung zhes bya ba ni sta gon gyi cho ga rdzogs nas phyi de'i nyin par tshad med pa'i rnal 'byor dang / byin gyis brlabs pa'i rnal 'byor dang / bsrung ba'i rnal 'byor dang / tshogs sogs pa'i rnal 'byor dang / stong pa nyid kyi rnal 'byor byas nas dang po sbyor ba'i dang dkyil 'khor rgyal mchog gi lhar bskyed de las kyi rgyal mchog gi dus su cho ga drug gi sngags kyis lhar bskyed pa dang / ye shes sems dpa' gzhug pa dang / dbang bskur zhing ting nge 'dzin bsgoms nas phyag rgya drug gis rnam par brgyan pas dngos grub thams cad ster ba'i dkyil 'khor thig gdab cing bri bar bya'o// de nas sems med srad bu zhes bya ba ni ro'i ras kyi skud pa las byas pa'i srad bu'o// ru d+hi ra chen po zhes bya ba ni mtshon pa yin te/ bdud rtsi lnga dang ldan pa'i tshon gyis kha bsgyur bar bya'o// dpal ldan khrag 'thung grong khyer mchog // dkyil 'khor 'jigs pa thig gdab bya// zhes bya ba ni thig gdab pa'i cho ga mdor bstan pa'o// khru bzhi pa'am khru brgyad pa// zhes bya ba ni thog ma dang tha ma'i tshad lte bar khru drug pa yang gzung bar bya'o// de nyid nye bar mtshon pa yin pas ci nus par bya zhes pa'i don to// zur bzhi pa la sgo bzhi pa// rta babs bzhis ni rnam par brgyan// zhes pa go sla'o// sngags pas nyis 'gyur rnam dpyad cing // zhes bya ba ni phyi'i dkyil 'khor nyis 'gyur gyi tshad do// mkha' 'gro dra ba'i bde mchog mchod// ces bya ba ni thig gdab pa'i rten gyi dkyil 'khor la mchod pa'am thig gi dam tshig sems dpa' la ye shes sems dpas mchod pa'o// de yi dbus su pad+ma ni// 'dab brgyad lte ba 'bar dang bcas// ge sar yang dag ldan par bzhag // ces bya ba ni/ ye shes kyi 'khor lo'i rten bri ba bstan te pad+ma 'dab ma brgyad pa'i sa gzhi ni ser po'o// shar gyi pad+ma'i 'dab ma sngon po ser po nub dmar po byang ljang gu mtshams ni phyed kyi mdog can no// rin po che'i phreng bas bskor ba'o// thugs kyi 'khor lo nag po rtsibs brgyad pa ka ba brgyad dang ldan pa rdo rje'i phreng bas bskor ba'o// gsung gi 'khor lo rtsibs brgyad dmar po ka ba brgyad dang ldan pa pad+ma'i phreng bas bskor ba'o// sku'i 'khor lo rtsibs brgyad dkar po ka ba brgyad dang ldan pa 'khor lo'i phreng bas yongs su bskor ba'o// dam tshig gi 'khor lo ni sgo bzhi dang ldan pa rin po che lnga'i rtsig pa kha khyer rta babs dang bcas pa dur khrod brgyad kyis brgyan pa rdo rje ra ba dang me 'od kyis bskor ba'o// de ltar rten gyi dkyil 'khor bstan nas brten pa lha dgod pa ni/ lte bar dgod bya dpa' bo ni// zhes bya ba gsungs te/ lugs su blugs pa'am 'bur du brkos pa'am ri mor bris pa ci rigs pas dgod par bya'o// dpa' bo ni bdud bzhi las rgyal ba'i 'bras bu'i he ru ka'o// 'jigs byed drag po'i gzugs can zhes bya ba ni gar gyi nyams dgu dang ldan pa'o// de yang zhi ba'i sku ni mtshan dang dpe byad dang ldan pa'o// rgyas pa'i sku ni rgyan thams cad kyis rnam par brgyan pa'o// dbang gi sku ni 'od zer dmar po 'phro ba'o// mngon spyod kyi sku ni sgeg pa dang / dpa' ba dang 'jigs su rung ba'i sku'i nyams dang / dgod pa dang gshe ba dang rngam pa gsung gi nyams dang / snying rje dang zhi ba dang ngo mtshar thugs kyi nyams te de dang ldan pa'i 'jigs byed chen po'i gzugs can no// de'i mtshan nyid phyis rgyas par bshad par bya'o// mdangs dang ldan zhing rab tu 'bar// zhes bya ba ni bskal pa'i me ltar gzi brjid che ba'o// ha ha zhes bya sgra cher bzhad// ces bya ba ni zhal g.yas pa tshangs pa 'dul bas bzhad pa dang / rgyab mas tshogs bdag 'dul bas mche ba gtsigs pas gshe ba dang / zhal g.yon pas lha ma yin gyi rgyal po sgra gcan 'dzin 'dul bas tshangs pa'i mgo bo zhal du stobs shing rngam pa'o// zhal mdun ma ni sgeg pa'i nyams can yum rdo rje phag mo la 'khyud pa'o// thod pa'i phreng ba'i rgyan dang ldan// zhes bya ba ni sangs rgyas lnga'i cod pan can la thod pa lngas mdzes par byas pa'o// bzang po'i spyan gsum ni smin ma'i dbus na spyan mnga' ba dang gsum mo// zhal bzhi mnga' ba ni bshad zin pa'i nyams bzhi dang ldan pa/ sngon po dang ser ba dang dmar ba dang ljang gu dang zhal bzhi pa phyag bcu gnyis ston par bzhed nas gnyis kyis glang po che dkar po'i pags pa bsnams pa dang / phyag dang po gnyis kyis rdo rje dang dril bus 'khyud pa dang / smin ma bzang po rdo rje dbyes// zhes bya ba ni smin ma rdo rje 'khyog pa dang 'dra ba yod pa'o// phyag dang po rdo rje bsnams pas ni g.yas kyi phyag mtshan lhag ma bzhi nye bar mtshon pa yin te/ cang te'u dang gri gug dang dgra sta dang rtse gsum pa bsnams pa'o// phyag na kha T+wAM ga bsnams shing // zhes bya ba ni g.yon pa'i dbus mas kha T+wAM ga bsnams pas bzhi nye bar mtshon pa yin te/ dril bu dang ka pA la dang zhags pa dang tshangs pa'i mgo bo bsnams pa'o// brgya phyed phreng bas rnam par brgyan// zhes pa ni mi mgo lnga bcu'i do shal can no// g.yas pa brkyang ba'i rnam pas bzhugs shing 'jigs byed dang dus mtshan mnan pa ni le'u lnga bcu rtsa gcig par bshad pas go bar dgongs nas ma gsungs pa yin no// de ltar bcom ldan 'das bshad nas de'i yum gyi mtshan nyid bshad pa ni/ de mdun gnas pa'i lha mo ni// rdo rje phag mo zhes bya ba// gsungs te/ mdun nas 'khyud pa'i tshul gyis bzhugs pa'i sku mdog dmar mo lha mo rdo rje dbyings kyi dbang phyug ma yin yang drag po 'jigs byed la rdo rje phag mo zhes grags so// rab 'jigs zhes bya ba ni zhal cung zad mche ba gtsigs pa'o// rab 'jigs 'jigs byed che la phyogs// zhes bya ba ni 'jigs byed dang dus mtshan 'dul ba'i yum bcom ldan 'das la 'khyud pa'o// spyan gsum drag po'i gzugs can zhes bya ba ni sku mdog dmar po spyan gsum pa g.yon brkyang pas drag po'i gzugs can no// de'i phyag g.yon pa na ka pA la khrag gis bkang ba bsnams pa'o// zhal nas ru d+hi ra 'dzag pa ni gsung rab yan lag bcu gnyis gsung pa'i rtags so// lha dang lha min mir bcas pa// zhes bya ba ni phyag g.yas pa gri gug bsnams pas lha dang dri za dang gnod sbyin dang srin po dang klu dang lha ma yin dang mi dang mi'am ci ste brgyad dang bcas pa 'joms pa'i phyir sdigs mdzub mdzad pa'o// mkha' 'gro ma ni nyi shu bzhi// zhes bya ba ni thugs kyi 'khor lo zhal gcig phyag gnyis pa sku mdog sngon mo brgyad dang / gsung gi 'khor lo dmar mo brgyad dang / sku'i 'khor lo dkar mo brgyad de gri gug dang ka pA la bsnams pa phyag gnyis pa phyag rgya lngas brgyan pa'o// rdo rje phag mo'i rigs las byung // zhes bya ba ni stong pa nyid nyi shu rtsa bzhis mtshon pa'o// phyogs dang phyogs kyi mtshams rnams dang // zhes bya ba ni phyogs ni nang gi ye shes kyi lha mo bzhi dang sgo ma bzhi'o// mtshams ni gshin rje brtan ma la sogs pa'o// 'khor lo lte bar mchod pa bya// zhes bya ba ni gzhal yas khang gi dbus dkyil 'khor gyi 'khor lo la bya ba yin no// de bzhin 'dir ni dpa' bo yang // zhes bya ba ni thugs dang gsung dang sku'i dpa' bo nag po dang dmar po dang dkar po ste zhal gcig pa phyag bzhi pa rdo rje dang dril bu cang te'u dang kha T+wAM ga bsnams pa'o// 'khor lo yang dus gzhan zhes bya ba yin no// sngar bshad pa'i 'khor lo gsum la gnas pa'o// mchod ces bya ba ni dpa' mo nyi shu rtsa bzhi dang snyoms par zhugs te de yang mchod pa rnam pa lngas mchod pa yin no// sgrub po gal te dngos grub 'dod// ces bya ba ni dngos grub len pa'i tshe las kyi phyag rgya dang snyoms par zhugs pas/ gnyis med dpa' bo mchod par bya// zhes bya'o// 'dir ni rjes 'jug rnal 'byor pa'i dbang du mdzad nas gzugs brnyan bri ba gsungs pa yin no// sngon nas sangs rgyas kyi sprul pa'i 'khor los sku'i sgo nas chos ston par mdzad pa'i tshe na byang chub sems dpa' sa'i snying pos thod pa'i phreng ba'i sangs rgyas lnga ni 'byung ba lnga'o// spyi gtsug gi rtsa lnga dang spyan gsum dang zhal bzhi lkog ma longs spyod kyi 'khor lo'i rtsa bzhi dang / phyag bcu gnyis kyi rtsa lhag ma bcu gnyis dang / phyag drug gis dbang po drug gi rtsa dang / g.yas brkyang bas bshang gci gnyis kyi rtsa mtshon pas ma 'ongs pa'i rnal 'byor bas rtsa'i 'khor lo bsgom mo zhes ston pa yin no// spyan ras gzigs dbang phyug gi dbang du byas na thod pa lnga ni spyi gtsug gi 'khor lo'i rlung lnga mtshon pa dang / spyan gsum ni rlung gsum dang / zhal bzhi ni lkog ma'i rlung bzhi dang / phyag bcu gnyis kyis lkog ma'i rlung bcu gnyis dang / phyag drug ni dbang po drug gi rlung dang / zhabs gnyis kyis bshang gci gnyis kyi rlung 'gog pa'o// byang chub sems dpa' 'jam dpal gyi dbang du byas na thod pa lnga ni ye shes lnga dang / zhal bzhi ni ye shes bzhi dang / spyan gsum rnam par thar pa'i sgo gsum dang / phyag bcu gnyis pha rol tu phyin pa bcu gnyis dang / phyag rgya drug pha rol tu phyin pa drug dang / zhabs gnyis srid pa dang zhi ba la mi gnas pa dang / stag gi pags pa ni nyon mongs pa dang shes bya'i sgrib pa dang bral ba dang / mi mgo lnga bcu rtsa gcig ni 'du byed lnga bcu rtsa gcig rnam par dag pa'o// de ltar yang kha sbyor las bshad pas the tshom mi bya'o// bum pa bzhi ni ye shes bzhi dang / stong pa nyid bzhi dang / chos kyi dbyings kyi ye shes thugs kyi 'khor lor snang ba dang / so sor rtog pa'i ye shes gsung gi 'khor lor snang ba dang / me long lta bu sku'i 'khor lor snang ba dang / phrin las kyi 'khor lor bya ba nan tan gyi 'khor lo dang / rtsig pa lnga ye shes lngar snang ba dang / sgo bzhi rnam par thar pa bzhir snang ba dang / bsam gtan bzhi rta babs bzhir snang ba dang / dur khrod brgyad ni sangs rgyas kyi zhing khams brgyad du snang ba dang / shing brgyad byang chub kyi shing brgyad dang / klu brgyad yon gyi bdag po brgyad dang / phyogs skyong brgyad rnam par gzigs la sogs pa'i sangs rgyas brgyad dang / pho nya brgyad nyan thos brgyad dang / sprin brgyad mya ngan las 'das pa'i tshul ston pa'i rang rgyal ba brgyad dang / tshig pa dang ma tshig pa la sogs pa brgyad ni sangs rgyas kyi zhing brgyad de/ de ltar na rnam par gzigs la sogs pa'i mtshan nyid kyi theg pa'i chos kyi 'khor lo brgyad kyis mtha' bskor ba'i dbus na 'khor lo bde mchog bzhugs pa ni bstan pa'i snying po mngon sum gyi lam yin pas sa bcu gcig pa la thams cad kyang mngon sum gyi lam 'khor lo bde mchog tu sangs rgyas so zhes bya ba'i don yin no// rdo rje ra ba ni rdo rje theg pa'i chos kyi 'khor lo bskor ba dang / me 'od ni nyon mongs pa dang shes bya'i sgrib pa bsreg go zhes bya ba'i tha tshig go// de ltar lha dgod pa'i cho ga bstan nas dkyil 'khor bteg nas sta gon gyi lha dbab pa dang bsres te rdo rje dril bu dkrol zhing lan bdun bskor ba byas nas lhag pa dang ma tshang ba dang bskang par bya'o zhes bya ba ni lhag ma'o// da ni bum pa gzhug par bya ba yin pas/ de nas bum pa bya ba ni// zhes bya ba la sogs pa gsungs te/ bum pa'i rgyu rin po che'am sa las byas pa kha gyed pa gsus pa ldir ba mgrin pa phra ba mchu 'phyang ba la cho ga bya zhes bya ba'i don to// rtsa ba la sogs nag nog med// ces bya ba ni legs par bkrus nas dris byugs pa'o// mu tig gser dang rin chen dang / byi ru dngul dang zangs ma ste// zhes bya ba ni rin po che lnga dang 'bru lnga dang sman lnga dang bdud rtsi lnga dang ldan pa'i bum pa'i steng du bza' ba kun bkang ba'o// snod ni steng du gzhag par bya// zhes bya ba ni bdud rtsi rnam pa lnga dang ldan pa'i thod pa'i steng du gzhag go// mgrin pa srad bus dkris pa dang // zhes bya ba ni tshon sna lnga'i skud pa btags pa'o// kha ni 'dab mas brgyan par bya// zhes bya ba ni 'bras bu dang ldan pas kha brgyan pa'o// gos zung gis ni legs dkris pa// zhes bya ba ni bum pa brgyad la thabs dang shes rab kyi gos zung res dkris pa'o// brgyad ni sgo ru rnam par dgod// ces bya ba ni rgyal ba dang bkra shis dang dngos grub dang rdzu 'phrul dang rgyal ba dang rnam par rgyal ba dang grub pa dang srung ba brgyad sgo bzhi dang mtshams bzhir dgod pa'o// gos zung gis ni legs dkris pa'o// bum pa dgu pa dbus su gzhag // ces bya ba ni gos dmar po dang nag pos dkri bar bya'o// rnam par rgyal ba'i bum pa'o// gser ram dngul lam rin chen nam// mu tig rnams kyis mdzes par bya// zhes pa ni bum pa rin po che rnams kyi phra bkod pa dang ldan pa'o// bum pa gcig pu rin po ches bya'am zhe na/ dkyil 'khor kun du rin chen dang // gser rnams kyis ni legs par spras// zhes bya ba ni dkyil 'khor gyi lha rnams kyi mtshan ma yang rin po ches mdzes par bya'o// de lta bu'i 'khor lo bde mchog gi grong khyer mchog yid du 'ong ba bum pas mchod na dngos grub tu gyur pa la the tshom med do// de ltar bum pa bshad nas da ni mchod pa'i rdzas byin gyis brlab pa ni/ bdag nyid kun nas bsgo ba yi// dri yi chu yis legs par gdab// ces bya ba ni hUM mdzad zhal bzhi pa'i sngags kyis kun nas bsgo ste des mchod pa rnams bsang bar bya'o// gal te dngos grub 'dod pas me tog dang bdug pa dang mar me dang dri chab dang / mar me brgya ni dbul bar bya// zhes bya ba ni dpa' bo lnga'i sha'i snod brgya lha mor bskyed cing dbul pa'o// de ltar bsags shing byin gyis brlabs nas mchod par bya ba dang / dbul ba ni mar me brgya zhes bya ba yin no// de ltar rdzas bsags pa ni byin gyis brlabs nas/ da ni ye shes sems dpa' spyan drangs pa ni/ nam mkha'i mkha' 'gro ma rnams ni/ yid kyis thams cad steng du dgod// ces bya ba la sogs pa gsungs te/ pheM pheM gyi phyag rgya dang bcas pas ye shes sems dpa' spyan drangs la bar snang du byon pa la mkha' 'gro ma'i snying po rdo rje mkha' 'gro nas 'byung ba'i mtshan brgya rtsa brgyad pas bstod cing rdo rje mkha' 'gro'i rgyud nas 'byung ba bzhin du mchod yon dbul bar bya'o// skye gnas kyi phyag rgya bcings la thugs kyi 'khor lo ste mkha' spyod kyi gnas su bzhugs pa dang / sa stengs kyi mkha' 'gro ma gsung la bzhugs pa dang / sa 'og gi 'khor lo sku la bzhugs pa dang / ma mo bcu gnyis phyogs dang mtshams su bzhugs pa'o// de nas dbang bskur ba'i gsol ba btab la me long gi gi ngos la dri'i thig le dang me tog gi tshom bu bkod la sku khrus gsol zhing bdag la dbang bskur bar bya'o// de nas dkyil 'khor mchod par bya ba ni// gal te dngos grub mchog 'dod na// zhes bya ba la sogs pa gsungs te/ dri la sogs pa grangs brgya snyed kyis dpal ldan khrag 'thung gi dkyil 'khor gyi dpa' bo dang dpa' mo drug cu rtsa gnyis la mchod par bya'o// de nas bsod nams bsags pa'i rjes gzugs sdu gu dang sgra snyan pa la sogs pa la ro dang reg bya 'bul bar bya ba las tha mar reg bya bshad pa ni/ rgyal mtshan dmar dang de bzhin ser// zhes bya ba ste/ rgyal mtshan ni ro'i gos sam bdud rtsi lnga dang dur khrod kyi thal ba'i thig le byas pa'o// dmar ba ni gsung dang / ser ba ni ye shes kyi mkha' 'gro ma dang / dkar ba ni sku dang / nag po ni thugs dang / ser skya ni sgo ma rnams dang / sna tshogs pa'i mtshams kyi lha mo rnams dbul bar bya'o// dkyil 'khor gyi rdzas ni me tog gi phreng ba shar sngo ba dang / lho ser ba dang / nub dmar ba dang / byang ljang ba du ma dang / bla re dang / rdo rje rin po che dang pad+ma dang sna tshogs rdo rjes mtshan pa'o// bsrung ba'i rdzas ni dar dang bcas pa'i mda' shin tu mdzes pa dang / phur pa bcu dang / yungs kar dang gu gul dang bcas pa'o// nang gi sbyin sreg gi rdzas ni// de bzhin bza' ba btung ba yis// zhes bya ba gsungs te/ kha zas ro brgya pa dang rgun chang la sogs pa'o// mnyam par gzhag ste mchod par bya// zhes bya ba ni sgrub pa'i grogs po dang bcas pa tshogs kyi 'khor lo'i lhar bskyed la lag pa g.yas g.yon dgang gzar dang blugs gzar gyis lus kyi 'khor lo'i lha la mchod par bya'o// de'i don 'di skad ston pa yin te dang por re zhig nyi ma 'char kar dkyil 'khor nam mkhar bteg la ras bal gyi skud pa la dur khrod kyi thal bas byugs la legs par bsgril la dkyil 'khor gyi nyis 'gyur gyi tshad dang ldan pa la sboms su sgo'i nyi shu'i cha dang ldan pa khrag chen po dang bdud rtsi lnga dang ldan pa'i tshon sna lngar kha bsgyur ba la hUM oM trAM h+'+riH aHzhes bya ba bkod la zhal gcig phyag gnyis par bskyed la mig dang thig gi 'od zer gyis ye shes sems dpa' bcug la mchod pa lngas mchod la/ gser la sogs pa'i snod du bzhag la oM badzra sU tra mA ti kra ma hUM zhes bya bas sngags brgya rtsa brgyad bzlas par bya'o// lha thams cad kyi sngags bzlas pa'i dri'i chus byugs pa'i dkyil 'khor gyi 'khor lo yi ge dzaHser po mig la bkod pa'i nyi ma dang zla ba so sor snang bas dbus dang sgo gnas gang du 'ong ba bltas la/ sgrub pa'i grogs mchog yi ge hUM dang sna'i dbugs kyis brngubs nas gsang ba'i rdo rje'i lam nas phyung la rdo rje hUM mdzad kyi gzugs kyis gzhag go// de'i lag par dzaHdzaHzhes bya bas thig skud gtad la slob dpon shar du kha bltas te slob mas drangs la nub tu kha bltas pas tshangs pa'i thig dang por gdab par bya'o// slob dpon byang du kha bltas te tshangs pa'i thig gnyis pa gdab par bya'o// slob dpon me ru gnas nas byang du bltas te shar gyi thig gdab par bya'o// slob dpon rlung du gnas nas lhor bltas te nub phyogs kyi thig gdab par bya'o// yang bskor nas de nyid du 'dug la shar du bltas nas byang du thig gdab par bya'o// me'i phyogs su 'dug ste nub tu bltas te lho'i thig gdab par bya'o// de bzhin du kha khyer dang mtshams kyi thig gdab par bya'o// tshangs pa'i thig nas brtsams te cha bcu bdun pany+tsa re khA'i rtseg pa dang / nyi shu pa la sgo 'gram gyi rtsig pa dang / rtsa gsum pa la ya phubs kyi rtsig pa dang / rtsa bzhi pa la bcu gcig rdo rje dang sum cu rtsa gnyis kyi bar gyis rta babs gdugs dang bcas pa rdzogs par bya'o// sgo 'khor lo'i brgyad cha la sgo'i dbus nas brtsams nas gsum pa dang lnga pa la sgo khyud dang logs kyi rtsig pa bya'o// de ltar zur bzhi pa'i thig rdzogs nas bdud rtsi 'khyil pa'i phur bu stod khro bo la smad rdo rje rtse gcig pa dbus su btab la de la srad bu nyis ldab tu btags nas tshangs pa'i thig nas brtsams te cha gsum ni pad+ma/ cha gcig ni gri gug gam rin po ches bskor ba'o// de'i phyi rol du cha gsum ni 'khor lo cha gcig rdo rje phreng bas bskor ba'o// de'i phyi rol du gsung gi 'khor lo cha gsum ni pad+mas bskor la/ de'i phyi rol du sku'i 'khor lo cha gsum ni 'khor lo'i phreng bas bskor ba'o// de'i phyi rol du rdo rje ra ba me 'od rim pa gnyis thams cad kyi mtha' nas bskor bar bya'o// de ltar thig btab nas bar chad kyi bgegs bzlog pa'i phyir phyogs skyong la phur bus btab la tshon dgye bar bya'o// yod cing 'byor na gser la sogs pa'i rin po che'am yang na bsres pa'am tshon rtsi las byas pa dur khrod du rus pa'i phye ma las dkar po'o// thal ba las nag po dang / so phag tshos pa dang ma tshos pa las dmar po dang ser po/ mi rus dang bsres pa'i ljang gu la rigs lnga'i sa bon bkod nas lhar bskyed de ye shes sems dpa' bcug ste mchod pa lngas mchod de/ oM badzra tsi tra sa ma ye hUM zhes bya bas sngags brgya rtsa brgyad bzlas pas yi ge hiHdang bcas pas gzi byin bskyed par bya'o// de nas thog mar slob dpon gyis sgo rnams phye la 'khor lo bris nas dbus kyi phur bu'i bu ga bkang la dbang ldan gyi mtshams su tshon gyi pra brtags nas slob mas kyang ci bde bar bri bar bya'o// sngar bshad pa bzhin du 'khor lo lnga bkod la lha'i yig 'bru'am phyag mtshan nam sku phyag rgya chen por bkod de tshon sna lnga'i sa sngon po dang ser po dang dmar po dang ljang gu dang dkar po'i rim pas bris la 'dod yon gyis dmar po'o// rin chen pha gu dkar po/ dra ba dra phyed kyis nag po'o// shar du rta babs rdo rjes mtshan pa/ lhor rin po che/ nub tu pad+ma dang / byang du sna tshogs rdo rjes mtshan pa'i rta babs bri bar bya'o// de'i logs brgyad du sngar bstan pa bzhin du dur khrod brgyad bri bar bya'o// de nas dgongs ka'i dus su dkyil 'khor gyi sa gzhi kun du dris nye bar byugs la bum pa la sogs pa'i rdzas thams cad bsags te phur bu dang mda' la sogs pa bsrung ba'i rdzas rnams kyang bris te/ rdo rje slong ba'i phyag rgyas dkyil 'khor bslangs la so so'i snying pos lha rnams phab ste dkyil 'khor du zhugs nas de bzhin gshegs pa la phyag bya zhing khro bo'i bstod pas bstod de/ bdud rtsi 'khyil ba'i sngags kyis bgegs bsal nas lhag pa dang ma tshang ba kha bskang ba'i phyir yi ge bdun zlos shing lan bdun bskor ba byas la/ sngar ji skad bshad pa bzhin du/ gnas dang ldang ba nyid dang ni// 'jug dang yongs su rdzogs pa dang // byin gyis brlabs dang dbang bskur dang // ting 'dzin mchod pa nye bar bsdu// zhes bya ba'i bar du byas la/ mchod pa thams cad kyis yang dag par mchod nas sbyin sreg dang gtor ma yang bya'o// rgyas pa ni yid 'ong phreng bar blta bar bya'o// le'u gnyis pa'i rnam par bshad pa'o// // de ltar slob dpon gyi las rnams rdzogs nas/ da ni slob ma 'jug pa dang / dbang bskur ba'i cho ga bshad par bya ste/ de nas sgrub pos dngos kun gyis// zhes bya ba ni sgrub pa po ni lhag par gnas pa byas pa'i slob ma'o// dngos kun gyis zhes bya ba ni 'dod pa'i yon tan lnga'o// dang por slob dpon mnyes par bya// zhes bya ba ni slob dpon dang sgrub pa'i grogs po la 'dod pa'i yon tan lngas tshogs kyi 'khor lo bya'o// 'grub 'dod shin tu mnyam gzhag pas// zhes bya ba ni slob ma sems rtse gcig pa dang bcas pa'o// ci nus pas ni bla ma mchod// ces bya ba ni 'dod pa'i yon tan lngas ci 'byor ba'i tshogs kyis mchod par bya'o// de ltar thog mar slob dpon mnyes par byas nas slob dpon gyis sgrub pa'i cho ga bya ba yin te/ dkyil 'khor bris pa'i nub mo de nyid gzugs rdo rje ma dang sgra rdo rje ma dang dri dang / ro dang reg bya rdo rje ma rnams kyis dkyil 'khor mchod par byas nas slob ma dbang bskur bar bya'o// de yang ji ltar bya zhe na/ dril sbyangs me tog spos kyis brgyan// zhes bya ba la sogs pa la 'dod pa'i yon tan lnga'i gzugs kyis mchod pa bya ba'am/ yang na snga ma de nyid slob dpon gyis las byas nas phyi de nyin slob ma 'jug par 'dod pas/ gos dang phyag rgya lnga la sogs// shes rab yan lag phur bu 'dra// zhes bya ba gsungs pas/ shes rab kyi yan lag dang bcas pas bsgrub par bya ste/ bcu gnyis ma dang bcu drug ma dang nyi shu ma'i las kyi phyag rgya dang bcas pas tshad med pa dang / byin gyis brlab pa dang / bsrung ba dang stong pa nyid kyi rnal 'byor dang dang por sbyor ba dang dkyil 'khor rgyal mchog dang las kyi rgyal mchog bsgoms la slob ma la dbang bskur bar bya'o// de yang ji ltar bya zhe na/ dril sbyangs zhes bya ba ste dge bsnyen gyi sdom pa dang / byang chub sems dpa'i sdom pa byin nas sngags kyi lhar bskyed pa ni sbyangs pa'i lus lha mo bcu drug gi gnas su dri'i thig le byas te/ me tog sum cu rtsa drug bkod la spos kyis bdugs shing lus kyi 'khor lo'i lha yis brgyan par bya'o// shin tu sgra snyan zhes bya ba ni lo bcu drug ma ste gzugs yid du 'ong ba sgra snyan pa dri zhim po dang ro dang reg bya yid du 'ong ba dang ldan pas nye bar mi tshon pas na sgra snyan zhes bya'o// dril bu dkrol zhes bya ba ni a wa d+hU tI'i rtsa'i ming yin no// sgrub pa po yis rnga brdung zhing // zhes bya ba ni nyi shu ma ste longs spyod pa'i gzhir gyur pa'o// de rnams dang bsam gtan gyi bde ba dang zag med kyi bde ba skye bar bya'o// bying rmugs dang rgod pa byung na gnyen pos bzlog pa bzhin du dga' bral bu gyur na/ ha ha zhes ni brjod par bya// zhes bya ba ste rlung gi 'khrul 'khor gyen du bzlog pa'i thabs yin no// de ltar bsgrubs zin pa'i rjes la slob ma 'jug pa'i cho ga bstan pa ni/ de ltar cho ga bzhin dkyil 'khor// zhes bya ba gsungs te/ cho ga bzhin du lha drug cu rtsa gnyis bsgom pa'o// dkyil 'khor la 'dod pa'i yon tan kun dang ldan pas dkyil 'khor la mchod par bya'o// rdo rje slob dpon dkyil 'khor gyi nang na gnas bzhin du las kyi slob dpon gyis slob ma yol ba'i rgyab tu yi ge bdun pa bzlas pa'i smad g.yogs dang / hUM mdzad bzlas pa'i stod g.yogs dang / sgo ba bzhi bzlas pa'i gdong g.yogs dang / rdo rje gtsug tor bzlas pa'i ze'u ka bcings la snyim pa me tog gis bkang nas yol ba'i nang du bcug ste ka staM b+ho zhes dri bar bya'o// slob mas skal ba dang ldan pa bdag lags so zhes brjod par bya'o// de nas bdun rnam par dag pa byas la sdom pa bzung nas snying gar rdo rje bzhag nas byang chub tu sems bskyed de dpa' bo gcig pu'i lhar bskyed nas mchod de phyi rol gyi bum pa'i chus dbang bskur bar bya'o// de nas bskor ba byas nas kyang // zhes pas nang gi 'jug pa ston te lag na rdo rje thogs pa'i slob mas kA kA s+ye hUM dzaHzhes bya bas shar phyogs kyi sgo nas 'dug pa dang / de nas bskor la byang phyogs kyi sgo nas u lU kA s+ye hUM zhes pas gzhug pa dang / de nas bskor la nub phyogs kyi sgo nas oM shwa nA s+ye phaM zhes pas bcing pa dang / de nas bskor te lho phyogs kyi sgo nas oM sU ka rA s+ye ho zhes pas dbang du bya ba'o// de nas yang shar phyogs kyi sgo nas bcug la A khaM bI ra ho zhes smras nas slob ma nam mkha' dang mnyam pa'i dkyil 'khor du zhugs so zhes brjod du gzhug go// de nas lha'i dam tshig bsgrags pa dang slob dpon gyi dam tshig bsgrags pa ni/ kyang zhes bya ba'i don yin no// de'i rjes la ye shes dbab pa ni/ slob dpon shin tu mnyam gzhag pas// zhes bya ba smos te/ slob dpon shin tu sems rtse gcig pas sgo dbye ba'i phyag rgyas slob ma'i snying ga dang rang gi snying ga phye nas rang gi snying ga'i zag pa med pa'i rdo rje slob ma'i snying gar bcug la/ lus kyi 'khrul 'khor dang ngag dang sems kyi 'khrul 'khor dang / rdzas kyi 'khrul 'khor gyis dbab par bya'o// ma babs na dbang bskur bar mi bya'o// grong khyer dam pa der gzhug bya// zhes bya ba ni sprul pa'i sku'i ye shes kyi lha de mthong bar gzhug par bya'o// ye shes babs nas sprul pa'i dkyil 'khor dam pa mthong bar gyur pa yin no// de ltar gsang ba'i dkyil 'khor du 'jug pa ston pa ni// lho'i phyogs su bsten nas su/ zhes bya ba ni slob dpon gyi g.yon ngos nas 'jug pa yin no// de la snyim pa me tog dor// zhes bya ba ni pra tIts+tsha ho zhes bya bas dor bar bya'o// gang gi steng du babs pa de blangs la pra ti grih+na s+t+waM i maM satwa ma hA ba la zhes bya bas bcing bar bya'o// de nas gdong g.yogs bkrol zhing de la rang gi rigs kyi dkyil 'khor gyi lha bstan par bya'o// de ltar phyi'i 'jug pa lnga dang nang gi 'jug pa brgyad byas nas de'i rjes la dbang bskur bar bya'o// de nas slob dpon legs par ni// mnyam par gzhag ste phyag rgyas mchod// ces pa ni oM sarba ta thA ga ta a nu rA ga Na badzra swa b+hA ba At+ma kou0f85haM zhes bya bas rjes su chags pa'i ting nge 'dzin bsgoms te/ rdo rje dang pad+ma byin gyis brlabs nas slob ma'i kha nas bcug nas slob ma yum gyi mkha' gsang nas bton nas dpa' bo gcig pu yab yum du bskyed de ye shes sems dpa' bcug nas go cha bskon nas chu dang cod pan dang rdo rje dang bdag po dang ming dang rdo rje brtul zhugs dang phyag mtshan gyi brtul zhugs dang / sngags kyi brtul zhugs dang mchod pa lnga'i brtul zhugs sbyin par bya'o// de nas slob ma phyir mi ldog pa'i dbang bskur bar bya'o// gsol ba 'debs su bcug la/ rdo rje slob dpon smad pa dang // zhes bya ba bcu la sogs pa phas pham pa bcu bzhi byin nas seng ge'i khri'i kha la bzhag ste/ lha drug cu rtsa gnyis lus la bskyed de ye shes sems dpa' bcug pa dang go cha bskon la phyir mi ldog pa'i rnam par rgyal ba'i bum pas snga ma bzhin du chu dang cod pan dang rdo rje dang bdag po dang ming dang mig dbye ba spangs pa dang me long bstan pa dang ye shes dang mda' gzhu gtad pas sprul pa 'gyed pa'i sku dang / dril bu gsung dang / yang me long bstan pas thugs dang / rgyud thams cad kyi rjes su gnang ba rnam pa lnga dang / sku gsung thugs kyi rdo rje brtul zhugs dang / lung bstan pa dang / gzengs bstod pa dang / dbugs dbyung ba dang / rjes su gnang ba byin pa dang / yan lag bcu dang ldan pa ste/ gzugs brnyan gyi dkyil 'khor la bum pa'i dbang bskur ba ni mnyam par gzhag pa ste/ phyag rgya mchod ces bya ba ni mdor bshad pa yin no// da ni lus kyi dkyil 'khor la gsang ba'i dbang bskur ba ni/ de nas slob ma phyi de nyin// zhes bya ba smos te rdul tshon gyi lha gshegs su gsol nas tshogs kyi 'khor lo la dbye ste/ gsang ba'i dbang bskur ba'i gsol ba slob mas btab nas/ khyod kyis srog chags gsad par bya// zhes bya ba'i sdom pa bzhi phog nas rgyud kyi rim pa dang sngags kyi rim pa dang ye shes kyi rim pa sgom du bcug nas/ mtshal chen lan gsum bzlas pa yi// de la thig le bya ba yin// zhes bya ba ni gnas gsum du bdud rtsi lnga'i dri'i thig le byas la/ mtshal chen dang ldan pa'i byang chub kyi sems slob mas rdo rje'i rtse mo las sam pad+ma'i rtse mo las srin lag gis sam dung chos las blang bar bya'o// slob dpon gyis phyogs bcu'i sangs rgyas kyi zhal nas zhu ba'i thig le slob ma'i lce la phab nas ro rdo rje ma la dga' ba gsum gyi ting nge 'dzin bskyed pas bsam gtan gyi sdom pa dang / bzhi pa ro'i stong pa nyid shes pas zag pa med pa'i sdom pa bskyed nas ngo mtshar bde ba che zhes ched du brjod pa ched du brjod gzhug go// de nas de'i tshogs kyi 'khor lo byas la dkyil 'khor b+ha ga la shes rab ye shes kyi dbang bskur bar bya'o// pha ma'i thabs dang shes rab las sgyu ma lta bu'i lhar bskyed pas zla ba sa bcu dang / a haM 'don pa sngags dang / khru ma chos gos dang / thal mo sbyar ba'i phyag rgya dang / rgyu rkyen gyi tshogs pa las lhar bskyed do zhes me long gi gzugs brnyan bstan nas shes rab kyi dbang bskur ba'i gsol ba 'debs su bcug la/ bla ma dang shes rab kyi zhabs la phyag 'tshal nas sdom pa dag kyang mnos te/ de yang bsnyen sgrub bzhis sbyangs pa'i rdzas dang me tog gi thig les brgyan pa'i las kyi phyag rgya dang snyoms par 'jug pa'i ched du gtad la 'byung ba bzhi'i dbus ma nam mkha'i rtsa dang reg par gyur pas reg bya stong pa nyid kyi ting nge 'dzin rtogs pa ni gdong phye dkyil 'khor bstan zhes bya ba yin no// gang gi lha gnas gang yin pa// zhes bya ba ni bde ba stong nyid zag med ni lha yin la/ de'i gnas ni dud can dang pad+ma can dang ri dgas can no// der de yang dag bstan par bya// zhes bya ba ni slob ma de bde ba stong pa nyid kyi tshogs pa de slob dpon gyi mngon sum gyi gzhan don gyi man ngag gis slob ma la nges pa skyes pa ni yang dag par bstan pa'o// slob ma shes rab ye shes kyi dbang bskur ba'i rjes la zhi gnas kyi sgo mo brgyad khri bzhi stong gi sgo nas lhag mthong stong pa nyid brgyad khri bzhi stong gi mngon sum gyi lam ston cing zhes brjod du gnang ba sbyin par bya'o// de nas nyi ma 'char kar slob dpon la yon dbul bar bya'o// de nas phyag 'tshal ba dang bskor ba byas la dkyil 'khor b+ha ga dang bla ma slob dpon la sngags dang phyag rgya'i cho gas phyag bya'o// de nas bla ma dag la yon// zhes bya ba ni go sla'o// de ltar nges par bya ba ni/ sgrub pa po yis rab mnyes bya// zhes pa dbang bskur ba nges par thob pa'i rjes thogs la nges par yon dbul bar bya'o// de nas dbang bskur ba'i phan yon bstan pa ni// de nas de la mkha' 'gro ma// zhes bya ba la sogs pa gsungs te/ mkha' 'gro ma sum cu rtsa gnyis dang / mkha' 'gro ma la sogs pa ye shes kyi lha mo bzhi dang / sgrub pa po lhan cig tu dga' ba bzhi'i ting nge 'dzin spyod pas 'gro ba thams cad zil gyis gnon par 'gyur ro// phan yon gnyis pa ni dbang bskur ba khyad par can 'di grub na 'jig rten gsum po thams cad kyi bar chad bya bar mi zlos shing mi snang ba dang / sa 'og tu 'gro ba dang / nam mkha' la rgyu ba dang / rkang mgyogs dang bcud len la sogs pa rnal 'byor pa 'dod pa tsam gyis dus thams cad du skye bar 'gyur ro// phan yon gsum pa ni gzugs du ma byed pa dang / nam mkha' la song nas mkha' 'gro ma rnams la bka' bsgo zhing chad pas bcad pa dang / phan 'dogs dag kyang bltas pa tsam gyis skad cig gis skyed par byed do// gal te dbang ma thob na des ci zhig tu 'gyur zhe na/ sngags pas dkyil 'khor ma mthong ba// zhes bya ba smos te/ dbang ma thob bzhin du bsgom bzlas byas kyang grub par mi 'gyur ba'i dpe gsungs pa ni/ sgra snyan pa 'byung du re bas nam mkha' la khu tshur brdeg pa dang smig rgyu'i chu 'thung ba bzhin no// rgyud sde thams cad las khyad par du gyur par bstan pa ni/ rnal 'byor 'di ni mchog rab dang // zhes bya ba gsungs te/ 'khor lo bde mchog tu dbang thob na rgyud sde bzhi'i slob dpon du gyur pa dang / rgyud sde bzhi'i dngos grub tu rung ba yin te/ de yang lha la sogs pa drag po 'jigs byed nyi shu rtsa bzhi zil gyis gnon pas dgod pa dang blta ba dang lag bcangs dang 'khyud pa la sogs pa ni 'dir dbang bskur bar gyur pas thams cad kyi bdag por 'gyur ro// gzhan du dbang bskur bas bde mchog gi slob dpon du ci'i phyir mi 'gyur zhe na/ mngon sum gyi lam ston pa'i dkyil 'khor gyi mchog 'di ni sangs rgyas 'od srungs la sogs pa la yang ma byung la/ ma byon pa'i rgyal ba byams pa la sogs pa'i ring la yang 'byung bar mi 'gyur ro// de ltar na rgyud thams cad kyi don la bde mchog gi rgyud kyi don gyis khyab bam zhe na/ bshad dang ma bshad gang ci'ang rung // de kun dpal ldan khrag 'thung gnas// zhes bya ba gsungs te/ rgyud sde bzhi bshad pa dang ma bshad pa'i 'khor lo bde mchog gi rgyud kyi don thams cad kyis brjod par bya ba ni sku gsum gyi rang bzhin dpal he ru ka brjod byar bstan pa yin no// le'u gsum pa'i rnam par bshad pa'o// // de ltar dbang bskur ba bshad nas/ da ni lha dgod pa bshad par bya ba ni/ de nas rnal 'byor ma rnams kyis// sa la rnam par rol pa ste// zhes bya ba gsungs te/ rnal 'byor ma rnams ni sum cu rtsa bdun no// sa la rnam par rol pa ni dbang byas pa dang / longs spyad pa dang thim pa gsum gyis gdul bya 'dul ba'o// ci'i phyir lha dgod pa dbang bskur ba'i rjes la bshad ce na/ rdul tshon gyi dkyil 'khor dang lus kyi dkyil 'khor dang b+ha ga'i dkyil 'khor gsum la thun mong du lha dgod par bshad pa yin// de rnams kyi mtshan nyid slob ma 'jug pa'i rim pa dang sbyar nas sku'i 'khor lo nas brtsams te thugs kyi 'khor lo'i bar du bstan pa yin/ sku gsung thugs kyi dbus su gnas pa ni/ phyi rol ji ltar de bzhin nang // zhes bya ba smos te/ phyi rol ni gzugs brnyan dang / nang ni lus dang / gsang ba ni b+ha ga'o// mkha' 'gro ma ni nyi shu rtsa bzhi zhes bya'o// sku gsung thugs kyi 'khor lo la gtso bor bstan pa yin no// 'di dag sngon nyid grub pa yin// zhes bya ba ni dkyil 'khor gsum du dgod pa'i lha ni sngon nyid nas grub pa'i lha yin no zhes bya ba'i don to// de ltar lha dgod pa bstan nas de'i sngags bstan pa ni/ rang ming brjod pa'i sngags la ni// mthar ni hUM hUM phaT dang sbyar// zhes bya ba smos te/ dkyil 'khor gsum la lha dgod pa bzlas pa'i sngags so// rnal 'byor mchog ni 'di mthong na// zhes bya ba ni lha dpa' bo dang dpa' mo'i sngags 'di mthong na/ gzhan dag snying po med rtswar mtshungs// zhes bya ba gsungs te/ 'bras bu 'dod pas phub ma brdung ba bzhin no// oM ni thams cad gsal byed de// grub pa 'dod pa thams cad ster// zhes bya ba yin te/ dngos grub gsum ster zhes bya ba'i tha tshig go// de ltar lhar dgod pa'i bzlas pa dag gi phan yon gsungs pa ni/ dpa' bo nyid 'gyur grub pa ni// zhes bya ba gsungs te/ mtshan ma thob pa'i bsnyen pa grub pa'o// khyim du dkyil 'khor mthong ba yin// zhes bya ba ni gzugs brnyan dang lus b+ha ga gsum rang gi gnas su mthong ba'o// de shes nas mngon sum gyi lam gyis rtag tu sgom pa ni gdon mi za bar 'grub par 'gyur ro zhes de bzhin gshegs pas gsungs so// 'dis ni shugs la dpa' mo rnams kyi sngags btu ba yang bstan pa yin te/ yab yum gyi snying po dang / nye ba'i snying po bzhi dang / dpa' bo dang dpa' mo'i sngags dang / go cha'i sngags gnyis dang / rkang pa brgyad pa'i sngags gnyis dang / gnod mdzes dang bcu gcig la sngags btu ba'i thabs rnam pa bzhi yin te/ ming mtshan gyi dang po 'khrul 'khor gyi sgo nas btu ba dang / ming gi sgo nas btu ba dang / dbyangs dang gsal byed kyi sgo nas btu ba dang phyed btus pa'o// rtsa ba'i rgyud 'dir ni dpal mo rnams kyi sngags ming gis btus pa dang / rkang pa brgyad pa'i sngags dbyangs dang gsal byed kyis btus pa dang / go cha gnyis phyed btus pa ste bzhi 'dir btu ba bstan pa yin no// de la re zhig dang por dpa' mo rnams kyi sngags ming gis btu ba shugs la bstan no// le'u bzhi pa'i rnam par bshad pa'o// // de ltar le'u gsum gyis lha bsgom pa bshad nas bzlas pa'i sngags btu ba bstan pa ni dang por rtsa ba'i sngags btu ba bstan pa yin no// de la sngags btu ba'i gzhi ni/ de nas thams cad chos 'byung bar// sna tshogs lte bar mi shigs dge / zhes bya ba gsungs te/ sa'i phyogs cha mnyam par ba'i rnam lnga bdud rtsi lngas byugs la me tog sil ma bkram ste/ chos 'byung gru gsum gyi dbus su pad+ma 'dab ma brgyad pa bris la de'i lte ba la mi shigs pa'i yi ge a dge ba bri bar bya'o// bris nas cho ga bzhin du sngags// chos kun gcig tu 'dus par bya// zhes bya ba ni yi ge thams cad kyi phyi ma dbyangs yig dang / gsal byed lnga bcu gsung gi chos gcig tu bsdus pa bri bar bya'o// btu ba'i don bstan pa ni 'dir sngags tshig 'di yin te/ A li kA li mnyam byas nas// zhes bya ba gsungs te/ pad+ma 'dab brgyad la A li gcig dang kA li bdun bdun bkod pas mnyam par 'gyur ro// bzhi bzhi ru ni shes byas la// zhes pa ni bzhi mnyam pa'i sde tshan brgyad de de btus pas ci zhig ce na/ 'dir don thams cad grub par byed pa ste/ sngags btu ba 'di la brten nas 'jig rten dang thun mong dang mchog gi dngos grub gsum skyed par mdzad de/ de yang rdzogs pa'i rim pa lus kyi 'khor lo dang sbyar na sgra rang gi mtshan nyid bskyed pa'i rgyu lte ba sprul pa'i 'khor lo gru gsum gyi dbus na rtsa drug cu rtsa bzhi pad+ma'i lte ba 'dab ma brgyad pa de la A li'i nang du 'jug pa dang / kA li phyir rgyu ba'i rlung gis brgyan pa'i gnas de la slob dpon sems kyi rgyal pos rkan dang lkog ma la sogs pa gnas brgyad nas sngags kyi tshul du 'byung ba yin/ chos 'byung gru gsum de yang lus kyi dkyil 'khor gyi dbus yin no// rkang pa rlung dang lte ba me dang lto ba chu dang snying ga sa dang mgo bo nam mkha'i dkyil 'khor gyi dbus na yan lag brgyad kyi rkang pa dang ldan pa'i dbus na sgo bzhi nye bar mtshon pa'i dkyil 'khor la sngags btu bar bya'o zhes bya ba shugs kyis ston pa yin no// de la btu ba'i thabs ni lnga pa'i lnga pa ni ma'o// lnga pa'i bzhi pa ni b+ha'o// dang po'i gsum pa ni ga'o// nyi shu rtsa dgu pa ni wa'o// bzhi pa'i dang po ni ta'o// mthar gnas pa'i bzhi pa ni wa'o// mthar gnas pa'i gnyis pa ni ra'o// sum cu pa ni sha'o// nyi shu drug pa ni ya'o// brgya'i phyed kyi phyed ni ma'o// sum cu rtsa gsum pa ni ha'o// dang po'i dang po ni ka'o// mthar gnas pa'i gsum pa ni la'o// dang po'i gsum pa ni ga'o// sum cu rtsa gnyis pa ni sa'o// bzhi pa'i lnga pa ni na'o// lnga pa'i bzhi pa ni b+ha'o// mthar gnas pa'i dang po ni ya'o// gnyis pa'i gsum pa ni dza'o// gsum pa'i dang po ni Ta'o// lnga pa'i lnga pa ni ma'o// dang po'i dang po ni ka'o// bcu gcig pa ni Ta'o// yi ge bcu drug pa ni ta'o// gsum pa'i dang po ni Ta'o// dang po'i dang po ni ka'o// gsum pa'i dang po ni Ta'o// nyi shu rtsa drug pa ni ya'o// bzhi pa'i gsum pa ni da'o// uSh+ma'i gnyis pa ni Sha'o// dang po'i dang po ni ka'o// rtsa bdun pa ni ra'o// dang po'i gsum pa ni ga'o// nyi shu rtsa brgyad pa ni la'o// lnga pa'i bzhi pa ni b+ha'o// sum cu rtsa gcig pa ni Sha'o// bco lnga pa ni Na'o// nyi shu rtsa lnga pa ni ma'o// dang po'i gnyis pa ni kha'o// nyi shu rtsa drug pa ni ya'o// sum cu rtsa gnyis pa ni sa'o// uSh+ma Sha'i mtha' ma ni ha'o// sum cu rtsa gnyis pa ni sa'o// lnga pa'i bzhi pa ni b+ha'o// gnyis pa'i gsum pa ni dza'o// lnga pa'i bzhi pa ni b+ha'o// uSh+ma Sha'i gsum pa ni sa'o// nyi shu rtsa bdun pa ni ra'o// an+ta s+tha'i dang po ni ya'o// nyi shu rtsa gcig pa ni pa'o// an+ta s+tha'i gnyis pa ni ra'o// sum cu rtsa gsum pa ni sa'o// de bzhin yi ge d+ha nyid dang // zhes bya ba ni rang gi gzugs nyid bstan pa bcom ldan 'das kyi phyag rgya'i sa bon gsungs pa yin no// bzhi pa'i dang po ni ta'o// uSh+ma'i dang po ni sha'o// nyi shu rtsa brgyad pa ni la'o// dang po'i gnyis pa ni kha'o// bzhi pa'i bzhi pa ni d+ha'o// an+ta s+tha'i gnyis pa ni ra'o// gsum pa'i lnga pa ni Na'o// de'i 'og tu yi ge byA ni dpa' bo bshad pa'o// dang po'i bzhi pa ni g+ha'o// de nas de bzhin zhes bya ba ni dang po'o// nyid kyi sgras ni nges par gzung ba ste/ dang po'i sde tshan brgyad pa ni dza'o// yang na de bzhin du yang brgyad pa'o zhes gzhan du bshad do// bzhi pa'i lnga pa ni na'o// lnga pa'i lnga pa ni ma'o// nyi shu rtsa bdun pa ni ra'o// bzhi pa'i bzhi pa ni d+ha'o// nyi shu rtsa bdun pa ni ra'o// rtsa drug pa ni ya'o// rtsa lnga pa ni ma'o// sum cu rtsa gsum pa ni ha'o// bzhi pa'i bzhi pa ni d+ha'o// lnga pa'i lnga pa ni ma'o// bzhi pa'i bzhi pa ni d+ha'o// dang po'i dang po ni ka'o// rtsa bdun pa ni ra'o// mthar gnas pa'i bzhi pa ni wa'o// rtsa gcig pa ni pa'o// uSh+ma Sha'i gnyis pa ni Sha'o// nyi shu rtsa drug pa ni ya'o// de dag dpal he ru ka'i gsang sngags kyi rgyal po'o// ka ra ka ra zhes bya ba la sogs pa'i dpa' bo'i sngags ni nges brjod bla mar btu bar dgongs te/ 'dir ma gsungs sngags 'di ni kha sbyor gyi rgyud las rigs lnga'i he ru ka'i nang nas don yod grub pa he ru ka'i sngags yin te/ der sprul pa'i sku dpa' bo nyi shu rtsa bzhi char bgos nas sngags su byas pa la yin gyi rang rang gi sde sngags su byas pas ni khaN+Da ka pA la la sogs pa yin no// rkang pa brgyad pa dang sngags 'di bsdams pa la rtsa ba'i sngags zhes ming du 'dogs te/ de la yang rkang pa brgyad pa cha brgyad du ma bgos shing sngags 'di tshan nyi shu rtsa bzhir ma bgos pa'i thog ma oM gcig mtha' mar hUM hUM phaT gcig dang bcas pa las thams cad byed ces pa'i rtsa ba'i sngags yin la/ rkang pa brgyad pa cha brgyad du bgos nas oM brgyad dang hUM hUM phaT brgyad dang bcas pa ni a tsa na man+da zhes bya ste mchod pa sprul pa'i sngags yin no// sngags 'di cha nyi shu rtsa bzhir bgos pa ni bstod pa dang bzlas pa'i sngags yin no// rig pa'i rgyal po'i gsang sngags te// zhes bya ba ni phan yon ston pa'o// 'jig rten dang thun mong dang mchog gi dngos grub thams cad grub par yod pa dang / bya ba dang rnal 'byor gyi rgyud kyi sngags 'di mchog tu gyur pa gzhan na med pa'o// gzhan dag snying po med rtswar mtshungs// zhes bya ba ni zag pa med pa'i ye shes 'bebs pas na sems 'od gsal ba'i snang ba yin no zhes bya ba'i tha tshig go// le'u lnga pa'i rnam par bshad pa'o// // de ltar le'u lnga pas rtsa ba'i sngags btu ba bshad nas// go cha'i sngags btu ba bstan pa ni/ gzhan yang yi ge nyi shu gnyis// zhes bya ba smos te/ rgyud bla mar lha nyi shu rtsa gnyis kyi ming mtshan gyi dang po 'khrul 'khor gyi yi ge btu ba la dgongs nas 'dir ming tsam las ma gsungs so// snying po yi ge bdun nye snying // zhes bya ba la snying po chos kyi sku ston pa yin la nye ba'i snying po ni longs spyod rdzogs pa'i sku ston pa yin no// rtsa ba'i sngags kyi yi ge sprul pa'i sku ston pa yin no// nye ba'i snying po ni rgyud bla mar lha bdun gyi yi ge btu ba'i 'khrul 'khor gyis bstan pas 'dir ming tsam las ma bstan pa yin no// snying po dang nye ba'i snying po gnyis kyi sngags dngos ni le'u brgyad pa las go bzlog nas ston pa yin no// go cha'i sngags phyed btu bar bya ba ni// ya tshogs brgyad pa'i sa bon dang // zhes bya ba gsungs te/ ya nas bgrangs pa'i sde tshan brgyad pa ni ha'o// gug skyed bcu gnyis zhes pa ni dbyangs yig bcu gnyis dang sbyar bas ha bcu gnyis su 'gyur ro// yi ge bar ma dor byas pa ni ring po drug phyi ba'o// yan lag drug gi he ru ka/ zhes bya ba ni he ru ka drug gi sa bon ha thung ngu drug tu 'gyur pa la bya'o// dpa' bo drug dang mnyam sbyor ba// zhes bya ba ni sngags dang mnyam par sbyor ba ste/ de yang ji ltar yin zhe na/ oM ha snying gar/ na ma hi mgo bor/ swA hA hu spyi gtsug tu/ bau Sha Ta he phrag par/ hUM hUM ho mig tu/ phaT haM yan lag lnga la bkod pas dpa' bo drug gi snying por gyur pas na/ yi ge gcig tu yang dag gnas// zhes bya ba ni sngags drug po dang sbyar bas na yang dag ldan zhes bya ba yin no// sgrub pos snying por shes par bya// zhes bya ba ni go cha'i snying por gyur pa'o// de yang las la sbyar ba'i tshe thams cad gsum du 'gyur te/ bskyed pa'i rim pa lha'i skur bsgoms snying ga nas yan lag gi bar du go cha bgos nas bzlas pa bya ba ni man+t+ra ste sngags zhes bya'o// 'khor lo rtsibs lnga la bkod nas 'khrul 'khor bcing ba ni yan+t+ra ste 'khrul 'khor zhes bya'o// thod par bskyed pa'i sa bon dang sman a go ta la sogs pas mtshon cha bzlog cing bsrung ba'i go cha'i las byed pas tan+t+ra ste sman gyi rgyud yin no// le'u drug pa'i rnam par bshad pa'o// // de ltar go cha'i sngags kyi phyed btu ba bshad nas/ rkang pa brgyad pa'i dbyangs dang sbyar bas bshad pa ni/ de nas dbyangs yig bcu gsum pa// zhes bya ba la sogs pa gsungs so// de la dbyangs yig bcu gsum pa ni o'o// yi ge gnyis pa ni ma'o// dbyangs de yi ge dang sbyar bar bya ste de bzhin du gzhan yang sbyar bar bya'o// dbyangs kyi bcu gcig pa ni e'o// dbyangs yig bzhi pa ni I'o// yi ge bdun pa ni wa'o// dbyangs yig bcu gcig pa ni e'o// brgyad pa ni ra'o// dbyangs yig gnyis pa ni a'o// yi ge dgu pa ni sha'o// dbyangs yig gnyis pa ni A'o// bcu gnyis pa ni ha'o// yi ge nyi shu gsum pa ni gsal byed rtsa gsum pa ste 'di nyid du btus pa'o// de la dbyangs kyi yi ge gnyis pa ni A'o// de dang ldan pa ni bcu bzhi pa ste yi ge la dang sbyar bar bya'o// yi ge bco lnga pa ni ga ste gsal byed bco lnga pa'o// yi ge nyi shu pa ni na dang ldan pa ste dbyangs yig gsum pa i dang sbyar bar bya'o// dbyangs yig bco lnga pa ni aM ngo // bcu drug pa ni sa'o// yi ge aM gis mdzes pa ni saM mo// dbyangs yig gsum pa i dang ldan pa ni bcu bdun pa ste na'o// dbyangs yig gnyis pa ni A ste des gtso bo brgyad pa b+ha dang sbyar ba'o// dbyangs yig gnyis pa A dang ldan pa'i yi ge nyi shu rtsa gcig pa ni Ta'o// dbyangs yig lnga pa ni u'o// de dang ldan pa'i yi ge nyi shu rtsa gnyis pa ni ma'o// dbyangs yig bcu gsum pa ni o'o// de dang ldan pa'i rtsa bzhi pa ni ta'o// sde tshan dang po ni ka'o// de blangs nas nyi shu lnga pa ni ha dang sbyar bar bya'o// sde tshan gsum pa'i dang po ni Ta ste de la dbyangs yig gnyis pa ni dbye bar bya'o// nyi shu rtsa brgyad pa ni da'o// de bco lnga pa ste oM gyi mgor sbyar bar bya'o// gsum pa'i dang po ste 'og tu ra dang bcas pa dbyangs yig gnyis pa A dang ldan pa la yi ge nyi shu pa Sha dang sbyar ba'o// sum cu rtsa gcig pa ni ra ste dbyangs yig gnyis pa A dang sbyar bar bya'o// yi ge sum cu rtsa gnyis pa ni la'o// bcu gsum pa ni o ste de dang ldan par bya'o// yi ge sum cu rtsa gsum pa ste ga ni nyi ma dang baM de dang ldan par bya'o// phyi mo bzhi pa ni I ste yi ge nyi shu rtsa bzhi pa b+ha dang ldan par bya'o// phyi mo lnga pa ni u'o// sum cu rtsa bdun pa ni ma ste de dang sbyar ba'o// sum cu rtsa brgyad pa ni kha ste dbyangs yig gnyis pa A dang sbyar bar bya'o// bzhi bcu rtsa gnyis pa ni sa ste 'og tu sbyar bar bya'o// bzhi bcu rtsa gsum pa ni b+ha ste yi ge lnga pa u dang sbyar bar bya'o// bzhi bcu rtsa lnga pa ni ba ste dbyangs yig gnyis pa A dang sbyar bar bya'o// dbyangs yig lnga pa ni u ste bzhi bcu rtsa dgu pa sa dang sbyar bar bya'o// bzhi bcu rtsa bdun pa ni ra ste dbyangs yig gnyis pa A dang sbyar bar bya'o// lnga bcu rtsa gcig pa ni sha ste dbyangs yig drug pa U dang sbyar bar bya'o// lnga bcu rtsa gnyis pa ni ba ste dbyangs yig gnyis pa A dang sbyar bar bya'o// lnga bcu rtsa gsum pa ni sha ste dbyangs yig bcu gsum pa oM dang sbyar bar bya'o// lnga bcu rtsa dgu pa ni sha ste dbyangs yig drug pa U dang sbyar bar bya'o// mthar gnas pa'i bzhi pa ni wa ste dbyangs yig gnyis pa A dang sbyar bar bya'o// dbyangs yig bco lnga pa aM dang ldan zhing lnga bcu rtsa dgu pa ha dang sbyar bar bya'o// drug cu rtsa gcig pa ni d+ha ste dbyangs yig gnyis pa A dang ldan par bya'o// drug cu rtsa gnyis pa ni ra ste dbyangs yig gsum pa i dang sbyar bar bya'o// drug cu rtsa gsum pa ni na ste dbyangs yig bcu gcig pa e dang sbyar bar bya'o// drug cu rtsa bzhi pa ni wa ste dbyangs yig gnyis pa A dang sbyar bar bya'o// drug cu rtsa lnga pa ni g+ha'o// rdo rje sems dpa' ni ra ste de dang ldan par bya'o// drug cu rtsa drug pa ni dza ste dbyangs yig gsum pa i dang sbyar bar bya'o// drug cu rtsa bdun pa ni na ste dbyangs yig gnyis pa A dang sbyar bar bya'o// yi ge drug cu rtsa brgyad pa ni ma ste ba dang sbyar bar bya'o// bdun cu rtsa bzhi pa ni ha ste gnyis ka la dbyangs yig gnyis pa ste A dang sbyar bar bya'o// bdun cu rtsa lnga pa ni de ste dbyangs yig drug pa U dang sbyar bar bya'o// bdun cu rtsa dgu pa ni ma ste dbyangs yig gnyis pa dang ldan zhing ra dang ldan par bya'o// bdun cu rtsa bdun pa ni na ste ta dang ldan par bya'o// bdun cu rtsa brgyad pa ni ka ste dbyangs yig gnyis pa dang ldan par bya'o// yi ge brgyad cu rtsa bzhi pa ni ma ste dbyangs yig bzhi pa'i mtha' dang sbyar bar bya'o// brgyad cu rtsa gnyis pa ni sha ste dbyangs yig gnyis pa A dang sbyar bar bya'o// tshig re re la yang oM dang tha mar hUM hUM phaT dang sbyar ba ni rtsa ba'i sngags su gyur pas mkhas pas shes par bya'o// dngos grub kun gyi gnas yin zhing // zhes bya ba ni gang zag 'ba' zhig bsgom pa dang bzlas pa'i sgo nas dngos grub tu 'gyur ba dang / 'khrul 'khor gyi sgo nas dngos grub tu 'gyur ba dang / sman gyi tshogs pas dngos grub tu 'gyur bas na gnas yin zhing zhes bya'o// mkha' 'gro'i snying ni 'joms pa yin// zhes bya ba ni sngags brjod nas bka' bsgo ba tsam gyis ji skad smras pa bzhin du byed pas ni snying 'joms pa'o// dpal ldan khrag 'thung lha rig rgyal// bklags pas grub pa don yod pa// zhes bya ba ni ye shes babs pa la slob dpon gyis sngags kyi gnang ba byin nas bzlas mi dgos pa dngos grub yin no// oM dang por sbyar zhing hUM phaT tha mar sbyar ba ni go sla'o// 'di ni rtsa ba'i gsang sngags te/ sgrub po thams cad sgrub byed yin// zhes bya ba ni gang dang gang sgrub pa'i cho ga de la the tshom med par gyur pa bsnan nas sgrub byed yin no// bsnan pa'i don ni 'di lta ste/ klung ni rgyun las bzlog kyang srid la// nyi ma dang zla bas la lhung yang srid de gsang sngags 'di yis mi 'grub par yang mi srid do// le'u bdun pa'i rnam par bshad pa'o// // de ltar rtsa ba'i sngags btu ba bstan nas/ da ni go cha'i mkha' 'gro ma'i sngags btu ba bstan par bya'o// de nas rang gi bdag nyid kyi// zhes bya ba ni bcom ldan 'das nyid kyi sku gsung thugs kyi snying po yin pas na rang gi bdag nyid kyang ngo // dpa' bo thams cad mnyam sbyor ba// mkha' 'gro ma yi dra ba yi// 'khor lo bde mchog yin par 'dod// ces bya ba ni sku rtsa ba'i dra ba'i bde mchog dang / gsung mkha' 'gro dra ba'i bde mchog dang / thugs sgyu ma lta bu dang stong pa nyid kyi bde mchog gsum ston par byed pa'i snying po ni dbang dang mngon spyod la bzlog nas bzlas pa dang zhi ba dang rgyas pa la lugs su 'byung ba ltar zlos pa'i snying po'i dang po'i yi ge oM ni rtsa'i 'khor lo'i sku'o// shrI ni rtsa'i 'khor lo'i gsung ngo // badzra ni rtsa'i 'khor lo'i thugs so// he he ni gsung gi 'khor lo'i sku'o// ru ru ni gsung gi 'khor lo'i gsung ngo // kaM ni gsung gi 'khor lo'i thugs so// hUM ni thugs kyi 'khor lo'i sku'o// hUM gnyis pa ni thugs kyi gsung ngo // phaT ni thugs kyi thugs so// tshig lhag ma ni bde mchog ston pa yin no// ma byung 'byung bar mi 'gyur ro// zhes bya ba ni 'og min gyi pho brang na sangs rgyas dang byang chub sems dpa' rnams la dus thams cad du ston pa yin yang 'dzam bu'i gling du sngar ma byung zhing phyis 'byung bar mi 'gyur ba'o// nye ba'i snying po yi ge bdun ni sa bcu gcig pa'i yan lag bdun gyis chos kyi 'khor lo bskor bar ston to// yum gyi nye ba'i snying po gnyis pa 'di dang rnal 'byor ma drug gi ming gi yi ge dang po dang sbyar nas rnal 'byor ma drug gi go cha'i sngags su 'gyur ro// de la sngags kyi yi ge oM dang phag mo'i ming mtshan gyi dang po baM dang / yi ge gnyis pa haM dang gshin rje ma'i ming mtshan gyi dang po oM dang yi ge gnyis pa hriM dang / rmongs byed ma'i ming gi dang po maM dang yi ge bzhi pa hreM dang / skyed byed ma'i ming gi dang po hriM dang / sngags kyi lnga pa hUM dang / skrag byed ma'i ming gi dang po hUM dang / sngags kyi phaT dang / gtum mo'i ming gi dang po phaT dang / sngags kyi drug pa phaT dang sbyar ba ni rnal 'byor ma drug gi sngags so// de ltar na yum gyi nye ba'i snying po gnyis pa dang rnal 'byor ma'i ming drug gi phyed btus pa yin no// rnal 'byor ma'i snying po yi ge bcu gsum pa ni rang don chos kyi sku ston pa yin la/ nye ba'i snying po ni gzhan don gzugs kyi sku ston pa yin no// ma byung 'byung bar mi 'gyur ro// zhes bya ba ni sngar bshad zin to// sa stengs na ni rin chen bzhi// zhes bya ba ni yab yum gyi snying po dang nye ba'i snying po bzhi ste rang dang gzhan gyi don rdzogs pas rin po che dang 'dra ba'i phyir ro// he ru ka 'byung ba las sangs rgyas dkon mchog gi snying po chos dkon mchog yin pas na rin po che zhes gsungs so// phreng ba'i sngags kyi dam pa yin// zhes bya ba ni sngags bzlas nas bsgrub po zhes bya ba'i tha tshig go// rig pa'i rgyal po he ru ka// zhes bya ba ni gsungs/ sems 'od gsal ba'i rang bzhin gyi sngags yin no zhes ston pa yin te/ 'dus pa'i rgyud phyi ma las/ ye shes lnga yi ngo bo nyid// 'byung ba lnga yi rang bzhin dbugs// zhes gsungs pa'i phyir ro// le'u brgyad pa'i rnam par bshad pa'o// // de ltar sngags btus pas yi ge kun tshogs par gyur nas bzlas pa mtshan ma thob pa dang / sngar bshad pa'i dkyil 'khor nyid la dngos grub bsgrub pa'am/ rkang pa brgyad las 'khrul 'khor bris nas bsgrub pa'am/ sman gyi tshogs las bsgrub pa yin pas de nas rtsa ba'i sngags kyis zhes bya ba la sogs pa gsungs te/ lam mchog rim pa bzhin du zhes bya ba ni 'jig rten dang thun mong dang mchog gi rim pa'o// de ni rnam par bshad par bya// zhes bya ba ni las lnga bcu par phye nas so// 'jig rten gsum gang yod pa rnams// zhes bya ba ni dngos grub gsum mo// thams cad skad cig gis 'grub 'gyur// zhes bya ba ni man+t+ra dang tan+t+ra dang yan+t+ras myur du grub par 'gyur ba'o// las rnams thams cad byed pa'o// zhes bya ba ni gzhan gyi don du phrin las byed pa'o// de ltar mdor bstan nas rgyas par bshad pa ni/ lha thams cad dang zhes bya ba la sogs pa smos pa ste/ sngon bcom ldan 'das kyis gnod sbyin dang klu dang srin po dang lha ma yin la dbang byas pa dang longs spyod pa dang thim pa bzhin du lha thams cad la bsgom pa dang bzlas pas bka' bsgos nas zhi rgyas dbang dang mngon spyod kyi phrin las byed pa'am/ gang zag 'ba' zhig 'khrul 'khor dang gnyis kas byed pa'am/ gang zag la las sman dang gsum kas byed pa'am so sor grub pa yang srid do// de la lha thams cad dran pa tsam gyis gsod pa ni rkang pa brgyad pa'i sngags kyi tha mar mA ra ya phaT ces bya ba mtshan thog thag bzlas so// klu la sogs pa thams cad kyang de bzhin du 'gyur ba yin no// gnod sbyin dang dri za rnams la yang de nyid kyis 'gyur ro// gal te thams cad la thugs kyi 'khor lo'i bdag po bsgoms na rkang pa brgyad pa bzlas pas so// gnod sbyin dang srin po thams cad la gsung gi 'khor lo rkang pa brgyad pa bzlas pas so// klu dang lha ma yin thams cad la sku'i 'khor lo nam mkha' lding gi gdong can bsgoms nas rkang pa brgyad pa bzlas pas so// sprin thams cad dran pa tsam gyis rlog par byed ces bya'o// rgyud bla ma las gsungs pa'i klu brgyad 'dul ba'i cho ga ste chu bo dang / rgya mtsho dang / khron pa dang / rdzing bu'i 'gram rnams su klu brgyad kyi dkyil 'khor bri bar bya ste/ pad+ma 'dab ma brgyad pa bris la shar gyi 'dab ma la mtha' yas/ byang du nor rgyas/ nub tu 'jog po/ lhor pad+ma/ dbang ldan du pad+ma chen po/ me mtshams su dung skyong // bden bral du stobs kyi rgyu/ rlung gi mtshams su ma dros pa/ dkar ba dang / sngo ba dang / dmar ba dang / ljang ba dang / ser ba dang / dud ka dang / ljang ba dang ser skya de dag kyang rin po che'i cod pan dang sbrul mgo'i gdeng ka dang ldan pa'o// klu brgyad thal mo sbyar ba'o// de'i lte ba'i dbus su bcom ldan 'das nam mkha' lding gi gdong can zhal mche ba gtsigs shing zhal bzhi pa phyag brgyad pa lnga pa bya khyung gi zhal ni dmar po nyi ma bcu gnyis kyi gzi brjid can phyag dang po gnyis kyis rdo rje bsnams shing sdigs mdzub mdzad pa/ gzhan gnyis kyis klu'i dbang po'i pags pa bsnams pa/ gsum pa gnyis kyis lcags kyu dang kha T+wAM ga bsnams pa/ bzhi pa gnyis kyis mdung dang cang te'u 'dzin pa'o// zhabs bzhis chu lha khyo shugs dang klu brgyad kyi mjug ma gnon pa bris la de'i mdun du rnal 'byor pa blo gros chen pos de dang 'dra ba'i bcom ldan 'das bya khyung chen po bsgoms la bris pa'i dkyil 'khor gyi mdun du bsnyen pa 'bum bya'o// des mtshan ma byung ba dang las la sbyar ba'i phyir 'o ma'i sbyin sreg 'bum phul bas sprin thams cad 'jig par byed cing char 'bebs par byed pa dang char zlog pa yang byed do// yang na rkang pa brgyad pa'i 'khrul 'khor bya ste/ sngar bshad pa'i klu brgyad kyi 'khor lo gro ga'am ras dkar po la bris la phyi rol nas 'khor lo gsum gyis bskor zhing dug dang lan tshwa dang / ske tshe dang tsha ba gsum dang dur khrod kyi sol bas snag tsha byas nas dpa' bo dang dpa' mo thams cad kyi sngags bris la klu brgyad kyi snying gar hUM nAM hUM zhes bya ba dang / lte bar bcom ldan 'das kyi skyin par hUM nAM hUM sarba nA ga baR+Sha ma na yaSh+Thi shI g+h+raM phaT ces bya ba bris pa'i 'khrul 'khor grog mkhar gyi sa dang ba'i rnam lnga bsres pa las nor rgyas kyi gzugs gdengs ka bdun dang ldan pa mtho gang gi tshad tsam byas la de'i snying gar bcug ste/ dgug pa la sogs pa'i cho ga byas nas ka ra bI ra'i lcug mas bkab ste gu gul gyi dud pas bdug cing rgyun mi 'chad par chu'i khrus bya'o// de ltar byas na char 'bab par 'gyur ba dang ma babs na nyi ma bdun pa la lus dum bur byas nas bum par bcug nas chu bor bsgyur na char 'bab par 'gyur ro// zlog par byed na snga ma bzhin du 'khrul 'khor bris la nor rgyas kyi gzugs brnyan gyi snying gar bcug ste yungs kar gyis brdegs pa'am/ yang na rdo rje 'dzin pa la phul ba'i me tog rnying pa gu gul dang bsres pa'i bdug pas rtsa ba'i sngags zlos shing nam mkha' la bdugs na zlog par byed do// rgya mtsho skems par byed do zhes bya ba klu brgyad gnon pa'i zhal lnga pa mkha' lding gi he ru ka bsgoms na mtshan ma byung ba dang / rgya mtsho chen po'i dbus su 'dug par bsams la nyi ma bcu gnyis kyi gzi brjid dang ldan pas gdon mi za bar skems par byed do// kha T+wAM ga'i thod pa la pad+ma 'dab ma brgyad pa re re zhing rkang pa brgyad pa'i sngags bris la chu bo la kha T+wAM gas bsnun na rgyun phyogs las zlog par byed do// dpa' bo zlog par byed do zhes bya ba ni thog babs pa ste lag pa g.yon pa'i mthil du rkang pa brgyad pa'i 'khrul 'khor bsgoms nas sdigs mdzub byas na rdo rje'i thog zlog par byed do// sa g.yo ba zhes bya ba ni bcom ldan 'das zhal bzhi pa/ phyag bcu gnyis pa bsgoms nas tri shU la rtse gsum pa sa la bsnun na g.yo bar byed do// shing la 'dzegs te gang du 'dod pa der 'gro bar 'gyur ro zhes bya ba ni sngon du bsnyen pas mtshan ma thob pa dang rkang pa brgyad pa'i 'khru 'khor rkang pa gnyis la bsgoms te/ nam mkha' la skas gdang gi phreng ba yod par bsgoms nas 'dzegs na gar 'dod pa der 'gro'o// sngags 'phrog par byed ces pa ni rang la byad byed pa'i sngags kyi 'khrul 'khor gyi steng du rkang pa brgyad pa'i 'khrul 'khor dug dang khrag dang / lan tshwa dang ske tshes bris la mnan nas ri rab dang gser gyi sa gzhis kyang mnan na sngags 'phrog par byed do// dngos grub thams cad 'phrog pa ni sngar bsnyen pa 'bum byas la mtshan ma thob pa dang / dngos grub 'dod pa'i gzugs brnyan byas la de'i snying gar rkang pa brgyad pa'i 'khrul 'khor bcug nas sbyin sreg bya ba'am chu bor dor ba'am sa 'og tu gzhug par bya'o// khrag 'dren par byed na zhes bya ba ni spra tshil gyi ling+ga sor brgyad pa byas la de'i snying gar rkang pa brgyad pa'i 'khrul 'khor khrag dang bcas pa gzhug par bya zhing gsar ba'i gnas su zangs ma'i mo khab btsugs na khrag 'dren par byed do// slar 'o mas bkrus na 'tsho bar 'gyur ro// gzugs brgya stong phrag du mar byed do zhes bya ba ni rdo rje mkha' 'gro las sman gyi rgyud bshad par bya ste/ mi'i thod par e raN+Da dang smyo byed kyi sa bon btab la bkang ste bskyed nas smin pa dang mar gyi ngo'i nyi shu dgu la dmangs rigs kyi bud med kyi khrag dang bdud rtsi lngas de'i 'bras bu smin pa na bsgos te/ srog chags gang yang rung ba'i spu dang skud pa byas la srog chags de'i mgul du btags na de'i gzugs su 'gyur ro// 'dod na snang bar 'gyur zhing mi 'dod na mi snang bar 'gyur ro zhes bya ba ni gser shing gi sa bon blangs la nyi shu dgu la khra'i thod pa'i nang du sbrul nag po'i zhag gis bsgos te bskyed la smin pa dang blangs la gang gi mgul du bcings na de mi snang bar 'gyur zhing bkrol na snang bar 'gyur ro// khang bzangs dang shing gi rtse mo la sogs pa phye mar byed do zhes bya ba ni zhal bzhi phyag bcu gnyis pa'i bde mchog bsgoms nas dgra sta la yi ge rkang pa brgyad pa'i 'khrul 'khor bris te bsnun na phye mar 'gyur ro// dug bdud rtsir byed pa ni lag pa g.yon pa'i mthil du zla ba'i dkyil 'khor gyi steng du rkang pa brgyad pa'i 'khor lo bkod nas sna bu ga g.yon pa'i rlung gi sreg na dgu bdud rtsir byed do// bdud rtsi dug tu byed pa ni sgyur ba'am kha ba'i sa bon blangs nas sbrul nag po'i zhag gis byugs te gza' mig dmar gyi zhag la lam gyi bzhi mdor sbrul gyi thod pa yang bkang ste bskyed la de'i khu bas dpral bar thig le byas na bza' btung la bltas pa tsam gyis dug tu 'gyur ro// zla ba chur byed pa ni sman arka'i me sbar la pad+ma'i snal ma'i phye ma dang 'o mas lan mang du byugs te sbyin sreg phul ba'i thal bas tsitra ka'i khu ba dang sbrus te ri lu grib ma la bskams te sog ma'i nang du bcug la chang gi snod du blugs na 'o ma lta bu'i kha dog tu 'gyur ro// ku su ma'i phye ma dang 'dzam bu ra'i 'bras bu'i khu ba dang 'o ma'i nang du blugs na chang 'dra bar 'gyur ro// ro 'phrog pa ni tsher ma dang bcas pa'i shing ka rany+dza'i phye ma dang na rang ga'i shun pa'i phye ma dang bsres pa'i phye mas bdugs na dri 'phrog par byed do// gang du 'dod pa der thob par byed do zhes bya ba ni ka rany+dza dang na rang ga'i phye mas gu gul dang bsres pas gla rtsi la bdugs na gu gul gyi dri bro bar 'gyur ro// gla rtsi dang bsres pas gu gul la bdugs na gla rtsi'i dri bro bar 'gyur ro// nam mkha' lding gi mdog gis 'gro ba 'byin par byed// ces bya ba ni yan+t+ra dang tan+t+ra spangs pa'i ting nge 'dzin thams cad brtan pa yin te nam mkha' lding gi mdog ni gsang ba'i rdo rje'o// 'gro ba 'byin pa ni khu ba gyen du bzlog pa'o// shi ba'i dus kyi lha mo dang kun spyod// ces bya ba ni byang chub kyi sems mi nyams pa'i bde ba thob pa'o// de ltar bsam gtan gyi bde ba'i ting nge 'dzin thob na mi'i mchog de'i dngos grub snga ma thams cad kyi dpal sus kyang 'phrog par mi nus so// rnam pa de lta bu dang ldan pa'i dngos grub ces bya ba ni byang chub kyi sems dga' bral du mi gtong ba'i ting nge 'dzin yod na dngos grub thams cad 'bras bu dang bcas par 'gyur ro// dran pa tsam gyis gsod par byed de zhes bya ba ni ras sam shing shun la nyi ma'i dkyil 'khor gyi dbus su rkang pa brgyad pa'i 'khrul 'khor bris la dur khrod kyi thal ba dang sol ba las gzugs brnyan byas te/ snying gar bcug nas bsgrub bya bkug cing mi rus kyi phur bus snying gar btab nas chu tshan blugs te dur khrod kyi sar sbas na nyi ma bdun gyis gsod par byed do// spra tshil gyi dbus su mu zi dang me shel bcug la tshon sna lnga'i skud pas dkris te lan stong phrag gcig tu bskor nas 'phangs na gnas der me skyed par byed do// sa bon rnam par 'joms pa zhes bya ba ni til gyi mar gyis bskus la rdo rje rtse gcig pa la rkang pa brgyad pa stong rtsa brgyad bzlas nas bsnun na 'joms par byed do// ser ba 'be+eb pa ni sgra gcan 'dzin rgyu ba'i dus su rkang pa brgyad pa stong rtsa brgyad bzlas pa'i khrag gi thod pa me la blugs na ser ba 'bebs so// mdung rtse gsum pa la stong rtsa brgyad bzlas nas spyi bo la bskor na ser ba zlog par byed do// lha thams cad kyi gzugs brnyan gar byed du gzhug pa ni rkang pa brgyad pa'i 'khrul 'khor lha rnams kyi snying gar bcug la 'od ma'i gzhu la ka ra bI ra'i lcug ma'i mda' mtshal chen gyis bskus la thugs kar 'phangs na lha'i gzugs brnyan gar byed par 'gyur ro// thod pa sha med par btogs pa la srin lag g.yon pa'i khrag gis gzugs brnyan bris la gang gi ming dang spel ba de'i snying gar 'khrul 'khor bris la ming nas bzung ste lan re zhing rkang pa brgyad pa dang spel nas bzlas shing khrag dang mnyes na mod la 'chi bar 'gyur ro// sa ma lus pa rnams la longs spyod ces bya ba ni ba lang gi sha dang bcas pa la rkang pa brgyad pa'i sngags stong rtsa brgyad zlos shing sbyin sreg byas na rgyal srid thob par 'gyur ro// 'dod na sdud par 'gyur zhes bya ba ni 'dod pa'i longs spyod kyis skyon zhi ba'i sbyin sreg gis rgyal srid kyi g.yeng ba sdud par 'gyur ro// de la spyod pa ji lta bus bya zhe na/ bcom ldan 'das kyi rkang pa brgyad pa 'di zlos pa'i tshe brtul zhugs mi dgos spyod pa dang / smyung ba mi dgos cho ga thams cad ci bde bas las byas na 'grub par 'gyur ro// gal te khros pas lan cig bzlas pas 'tsho bar 'gyur ro zhes bya ba ni dur khrod kyi ras la mi rus kyi smyu gus dug dang dur khrod kyi sol ba'i khu bas 'khrul 'khor bris la dbus su mA ra ya phaT ces bya ba bri bar bya'o// de nas bsnyen pa 'bum byas la dug dang khrag dang ske tshe dang / lan tshwa dang yungs kar dang rkang rjes dang bsres pa las byas pa'i ling+ga'i snying gar bcug nas las la sbyar ba'i tshe lan cig bzlas na 'chi bar 'gyur zhing // 'o mas bkrus na 'tsho bar 'gyur ro// dur khrod kyi sol ba la lan cig bzlas pa byas zhes bya ba ni nyi shu rtsa bzhi dang dgu la ro bsregs pa'i me la shing arka bsregs la da du ra'i khu bas me bsad la dug dang lan tshwa dang bcas pa'i sol ba'i khu ba mi rus kyi smyu gus nyi ma'i dkyil 'khor kyi dbus su rkang pa brgyad pa'i 'khrul 'khor bris la dur khrod kyi thal ba las byas pa'i gzugs brnyan sor brgyad pa'i snying gar ming dang spel ba'i 'khrul 'khor bcug nas dgug pa la sogs pa byas nas gu gul gyis bdug cing dur khrod kyi sol ba'i sta re byas te ling+ga gtubs na de'i mod la ltung bar 'gyur zhing 'chi bar 'gyur ro// dur khrod kyi thal ba la sngags bzlas te bsnun na de'i mod la sha zas gzung bar 'gyur ro// dur khrod kyi sol ba la sngags lan cig bzlas nas zhes bya ba ni sngar bstan pa'i shing arka'i thal ba nyi shu rtsa dgu'i mtshan mo spang leb bam rtsig pa la gza' chen po brgyad bris la snying ga'i dbus su bsgrub bya'i ming dang spel ba'i 'khrul 'khor bcug la bdud rtsi lnga'i dud pas bdug cing sngags bzlas na gza' chen po brgyad kyis gdon mi za bar gzung bar 'gyur ro// 'o mas bkrus na slar 'tsho bar 'gyur ro// a ti muk+ta ka'i lcug ma la lan cig bzlas pa zhes bya ba ni tsan+dan dmar po'i ri lu byas pa'i bsgrub bya'i gzugs brnyan gyi snying gar dur khrod kyi ras la ro'i sen rtsi dang gi wang gis zla ba'i dkyil 'khor gyi dbus su 'khrul 'khor bris la bcug nas dgug pa la sogs pa byas te dri'i chus sku khrus gsol zhing a ti muk+ta ka'i lcug ma la sngags lan bdun bzlas te bsnun par bya'o// bsnun pa'i tshe bsgom par bya ba ni gcer bu skra grol ba byang chub kyi sems 'bab cing kha dog nyams shing 'jigs pas brgyal ba rlung gi dkyil 'khor gyi steng du rnga mo la bskyon nas rang gi rkang pa'i drung du ltung bar bsam par bya'o// gseg ma la lan cig bzlas te zhes bya ba ni mi'i thod pa'i dum bu la ba bla dang yung bas nyi ma'i dkyil 'khor la gnas pa'i 'khrul 'khor ming dang spel ba bris te dur khrod dam lam gyi bzhi mdor khru gang tsam brkos te sba zhing kha sbub la gseg ma la sngags bzlas shing gang la 'debs pa de rengs par 'gyur ro// gang du lding ba der 'gro bar 'gyur ro zhes bya ba ni tshub mas khyer ba'i shing lo la mchil ma dang khwa'i khrag gis bya rog gi sgro'i smyu gu byas la 'khrul 'khor bris te tshub ma chen po gyen du ldang ba la bskur na bskrad pa'i gnas der 'gro bar 'gyur ro// gu gul chen pos bdugs na zhes bya ba ni ra thug gi rwa dang rmig pa bzhi dang mi'i tshil dang bshang ba cha mnyam la chang gis sbrus te/ dud pas bdugs na sems can thams cad la mkha' 'gro ma 'bebs par 'gyur ro// lag pa g.yon pas chang bkab la g.yon pa'i srin lag khar bcug nas tshigs gsum gyi gnas su lces reg cing gzhibs na dus su zin pa'i dug gso bar byed do// mkha' 'gro mas rgyas btab pa la zhes bya ba dur khrod kyi ras la shing a ti muk+ta ka'i smyu gus sngar bshad pa'i 'khrul 'khor bris te lte ba'i dbus su e gru gsum bris la zur gsum du a ma hUM gsum dang dbus su rak+Sha zhes bya ba bzhin ming dang spel ba bris te bsgrub bya'i mgul du btags la/ chu la rkang pa brgyad pa bzlas shing gdon gyi gzugs brnyan byas pa'i snying gar gdon gyi ming bcug la chus yang dang yang du bsnun zhing slar gtor na gdon rengs par 'gyur ro// ka ra bI ra'i lcug ma zhes bya ba ni dur khrod kyi ras la bsgrub bya'i ming dang spel ba'i 'khrul 'khor bris la bud med kyi ro bsregs pa'i thal ba dang tsan+dan dmar po'i rdul dang bsres pa'i bsgrub bya'i gzugs brnyan gyi snying gar bcug ste ka ra bI ra'i lcug ma khru do yod pa dur khrod kyi me la gdungs nas slar yang blangs te spyi bo la bskor zhing snga ma'i gzugs brnyan gyi lte bar bsnun na mngal gang du 'dod pa der 'pho bar 'gyur ro// de la 'khrul 'khor ni 'di yin te e gru gsum gyi dbus su zla ba'i dkyil 'khor bris la/ de'i steng du 'khor lo gsum bris te lte bar sna tshogs rdo rje// de'i lte bar pad+ma 'dab ma brgyad pa de'i lte bar bcom ldan 'das kyi sa bon hUM dang yum gyi sa bon baM pad+ma 'dab ma brgyad la rkang pa brgyad pa'i sngags bris la 'khor lo gsum la rang gi lha'i snying po bris la rdo rje dang pad+ma dang 'khor los bskor ba dang sgo dang mtshams su mkha' 'gro ma'i snying po dang dur khrod brgyad kyi gnas su rkang pa brgyad pa'i sngags dang rdo rje ra ba dang me 'od kyi bar du ka ra bI ra'i sngags bri bar bya'o// dbus su bsgrub bya'i ming zhi ba dang rgyas pa la sogs pa dang spel ba'i ming la las bcu gnyis byed par 'gyur ro// pad+ma 'dab ma brgyad pa re mig brgyad du byas shing rdo rje rol pa rta'i 'gros sam gshin rje dbyug pa 'chang ba'am yi dags srin po'i gdong ngam ma mo rigs ldan ma'i 'khor lo dgod par bya'o zhes mkha' 'gro las gsungs so// de ltar las lnga bcu bshad nas phan yon ston pa ni dpal ldan khrag 'thung zhes bya ba la sogs pa gsungs te/ rkang pa brgyad pa'i sngags mi shes par dngos grub 'dod pa rmongs pa 'bras 'dod pas phub ma brdung ba dang mtshungs so// gsang sngags 'di med par 'jig rten dang thun mong dang mchog gi dngos grub gsum mi'i rnal 'byor pas thob par mi 'gyur ro// gsang sngags 'di mi shes na zhi gnas dang lhag mthong gi rnal 'byor yang ngal ba don med cing // zhi gnas dang lhag mthong gi 'bras bu yang thob par mi 'gyur ro// ci'i phyir mi 'gyur snyam na sprul pa'i sku'i sngags rkang pa brgyad pa ni gzhan gyi don yongs su rdzogs pa yin no zhes dgongs so// gsang sngags 'dod pa'i yon tan lnga la spyod cing bde bar gshegs pas rgyud sde bzhir gsungs pa'i gsang sngags kyi dngos grub rkang pa brgyad pa'i sngags dang phyag rgya'i dngos grub de lta bu'i 'bras bu ma grub na ji ltar bya zhe na/ bza' dang btung ba la sogs pa// zhes smos te tshogs kyi 'khor los bskyar ba'i cho ga byas nas bsgrubs na zas kyi mchog bcud kyis len dang bcud la sogs pa dngos grub thams cad ster bar 'gyur ro// le'u dgu pa'i rnam par bshad pa'o// // rtsa ba'i sngags kyi dngos grub dang las bshad nas snying po'i dngos grub dang las bshad pa ni/ de nas he ru ka gnyis med// ces bya ba smos te/ he ru ka ni rnam pa gsum ste/ sems kyi 'khor lo dang / lus kyi 'khor lo dang / sprul pa'i 'khor lo'o// de dang gnyis su med pa'i sbyor ba gang gis shes pa tsam gyis sku gsum gyi 'bras bu'i dngos grub dang / 'jig rten gyi dngos grub 'grub par the tshom med pas na re zhig dang por sku gsum bshad par bya'o// de ltar mdor bstan nas rgyas par bshad pa ni chos kyi sku can du zhes bya ba gsungs te/ gang gi sems kyis 'khor lo bde mchog bsgom pa'i tshe sgrub pa po dngos grub brgyad thob par 'gyur ba na ye shes kyi sku grub pa yin no// gang gi tshe longs spyod rdzogs pa'i sku lus kyi dkyil 'khor sgrub pa pos bsgoms nas grub par 'gyur ba de'i tshe rgyu'i he ru ka longs spyod rdzogs pa'i sku thob bo// gang gi tshe sprul pa'i 'khor lo bde mchog sprul pa'i sku'i rang bzhin du sgrub pa pos bsgoms na sprul sku thob par 'gyur ba yin no// yang na rdzogs pa'i rim pa'i dbang du byas nas dbang bzhi pa thob nas sems kyi stong pa nyid rtogs pas chos thams cad kyi stong pa nyid rtogs te bde ba chen po'i rgyas btab nas bsam gyis mi khyab par bsgoms na de'i tshe chos kyi sku thob par 'gyur ro// shes rab ye shes kyi dbang bskur ba thob nas las kyi phyag rgya la bde stong reg bya'i stong pa nyid rtogs nas gzung ba rang bzhin med par shes pa 'od gsal ba'i stong pa nyid bsgoms na de'i tshe longs spyod rdzogs pa'i skur 'gyur ro// gsang ba'i dbang thob nas ro rdo rje ma la sgyu ma lta bur rtogs pas chos kyi phyag rgya la brten nas sgyu ma lta bu'i rang bzhin bdag byin gyis rlob pa'i lam bsgoms na sprul pa'i sku'i rang bzhin thob par 'gyur ro zhes slob dpon klu sgrub kyis bshad do// yang na rtsa'i 'khor lo bsgoms pas sprul pa'i sku dang / rlung gi 'khor lo bsgoms pas longs spyod rdzogs pa'i sku dang / sems kyi 'khor lo bsgoms pas chos kyi sku thob po zhes kha sbyor las gsungs so// bdag nyid shrI he ru kar// 'grub 'gyur 'di la the tshom med// ces bya ba ni rtsa gsum gyi he ru ka ra gyur pa la the tshom med pa'o// snying po'i 'bras bu ji ltar 'gyur// zhe na/ bskyed rdzogs gnyis bsgom pa la snying po'i sngags bzlas pas sku gsum grub par 'gyur ro zhes bya ba'i tha tshig go// de ltar mchog gi dngos grub bshad nas 'jig rten gyi dngos grub gsungs pa ni// gsang sngags kyi ni snying po 'di// 'bras bu bshad kyis sgrub bo nyon// zhes bya ba ni dngos grub dang las kyi tshogs nyon cig pa'o// snying po bzlas pas dpag tshad bye bar 'phags par 'gyur zhing 'gro ba dang 'ong bar 'gyur ro zhes bya ba 'di'i don to// rdo rje mkha' 'gro las yungs kar la bgegs bskrad pa'i ro'i khrag dang zhag gis bskus la nyi shu bzhi'i zhag skar ma rgyal dang gza' nyi ma 'dzom pa'i dus su dur khrod kyi sa la khrag dang zhag gis sbrus te mi'i thod par yungs kar bskyed la smin pa'i tshe sa la ma lhung bar dmangs rigs kyi bu mo'i lag par bzhag nas de'i mar khu btsir la mi'i thod par sbas la bsrung bar bya'o// de nas 'gegs pa'i ro btsal la dkyil 'khor steng du ro bzhag nas de'i snying gar dur khrod brgyad kyi mkha' 'gro bcug nas sha dang khrag dang ldan pa'i gtor ma byin la skye gnas kyi phyag rgya bcings te dur khrod brgyad kyi bgegs spyan drang bar bya'o// de'i tshe ro'i lus las sna tshogs kyi bgegs 'byung ba dang / he ru ka phyag 'bum pa bsgoms la bdud rtsi lnga chang dang ldan pa de'i lce la bzhag nas/ rdo rje 'di ni rdo rje che// sangs rgyas kun gyis byin gyis brlabs// dam tshig 'di las 'das na ni// rigs rnams myur du thal bar rlog // oM ha na ha na sa ma ya hUM phaT ces bya ba dang bcas pas ro'i khar blugs la sngar bshad pa'i mar khus rang gi lus po la byugs te ro'i steng du zhon nas mkha' spyod kyi gnas su khyer cig ces byas na 'gro ba dang 'ong ba thams cad bka' bzhin byed par 'gyur ro// gzugs brgya stong du mar byed do zhes bya ba ni yungs kar gyi sa bon la byi tang ka'i khu ba dang khrag gis byugs la nya phyis kyi snod du dur khrod kyi sas bkang la/ bsrung ba byas te btsugs nas yongs su smin pa'i dus su 'bras bu de gzhon nu ma'i lag par sa la ma lhung bar bzhag la snying po'i sngags bzlas shing khar bcug na de'i gzugs 'dzin par 'gyur ro// de bzhin du khwa dang ce spyang dang rma bya dang / ngang pa dang khyim bya dang rta dang / ba lang dang bong bu dang khyi dang phag dang / lug la sogs pa'i thod par sa bon bskyed nas bsrung ba byas te sa la ma lhung bar dmangs rigs kyi bu mo'i lag par bzhag nas snying po bzlas shing bdag nyid kyi khar bcug na de dang de'i gzugs su 'gyur ro// kha nas bton na snga ma bzhin du 'gyur ro// khang bzangs dang shing dang khyim rnams la 'dzegs te zhes bya ba ni zla ba yar gyi ngo'i tshes brgyad la skar ma rgyal dang / gza' nyi ma 'dzom pa'i zhag la bil ba'am/ ma du lung ga gang yang rung ba'i sa bon blangs la mi'i thod par dur khrod kyi sas bkang la bskyed de/ rkang dang thal bas byugs te bskyed la snod mchu can gyis rkang pa brgyad pa bzlas pa'i chu las bcu zhing gshin rje gshed dang / bgegs mthar byed kyi gtor ma byin te spyan gyi sngags kyis bcus la/ mA ma kI'i sngags kyis chu blugs/ sgrol mas phur ma bsal la/ gos dkar mo'i sngags kyis bsrungs pa'i 'bras bu de smin pa'i tshe sa bon blangs la lcags gsum gyis dkris te ri lu byas nas khar bcug na rnal 'byor ma dang lhan cig dpag tshad bye bar 'gro ba dang / nam mkha' la 'gro zhing 'ong ba dang / kha nas bton nas snang bar 'gyur zhing ma bton na mi snang bar 'gyur ro// byis pa dang rgan po dang dar la bab pa'i thod par bskyed na de'i gzugs 'dzin par 'gyur ro zhes gsungs so// 'dod na byis pa dang // rgan po dang / dar la bab pa zhes bya ba ni tshogs kyi 'khor lo ston pa yin te/ sa spyod gsung gi dngos grub sgrub pa'i tshe gsung gi 'khor lo'i lha dgu byis pa'am rgan po'am dar la bab pa'i gzugs su bsgom ste tshogs kyi 'khor lo byas na de'i gzugs 'dzin par 'gyur ro// 'dod na glang po che dang zhes bya ba sa 'og tu mkha' spyod sku'i 'khor lo sgrub par 'dod pa de'i tshe sku'i 'khor lo'i lha dgu glang po che la sogs pa'i gzugs su bsgoms te tshogs kyi 'khor lo byas na de'i gzugs 'dzin par 'gyur ro// 'dod na rma bya dang zhes bya ba ni mkha' spyod thugs kyi dngos grub sgrub pa'i tshe rma bya dang khyim bya la sogs pa'i gzugs su bsgoms na de'i gzugs 'dzin par 'gyur ro// gang 'dod pa'i gzugs su byed do zhes bya ba ni sangs rgyas dang byang chub sems dpa' la sogs pa'i gzugs su bsgoms na de'i gzugs su 'gyur ro// tshig 'phrog pa dang zhes bya ba ni mi rus las byas pa'i sor brgyad pa'i phur bu la oM badzra kI li kI la ya sarba ban+d+ha ban+d+ha hUM phaT ces bya ba'i sngags 'bum bzlas te/ tsan+dan dmar po'i rgyu las byas pa'i bsgrub bya'i gzugs brnyan gyi snying gar dur khrod kyi ras la rgya skyegs kyi khu bas 'khrul 'khor bri bar bya ste/ 'khrul 'khor ni sgo bzhi sgo khyud dang ldan pa'i dbus su 'dab ma brgyad dang bcu drug rim pa gnyis su bkod la lte bar bsgrub bya'i ming dang spel ba'i yab yum gyi snying po hUM hri dgod par bya'o// nang ma'i 'dab ma brgyad la phyogs bzhir oM he he ru bzhi dang bum pa bzhi dgod par bya'o// phyi rol gyi bcu drug la ru kaM badzra DA ki nI dzA la saM ba ra hUM hUM phaT swA hA zhes bya ba bkod la/ bsgrub bya'i snying gar bcug nas skye gnas kyi phyag rgya bcings la dgug pa la sogs pa byas na sngar bshad pa'i phur bu lkog mar btab na tshig 'phrog pa dang / mig tu btab na mthong ba 'phrog pa dang / rna bar btab na thos pa 'phrog pa dang / sna la btab na dri 'phrog pa dang / lce la btab na ro 'phrog par byed do// gang 'dod pa der khrag 'dren pa zhes bya ba ni tsan+dan dmar po'i rgyu las byas pa'i bsgrub bya'i lte bar 'khrul 'khor bcug la bud med yin na b+ha ga nas skud pa 'don pa'o// skyes pa yin na sna bug nas skud pa bton nas skud pa 'thon zhing thabs dang shes rab gnyis su med par bsgoms te snying po'i sngags kyis bzlas par bya'o// de nas tshab gsum dang spra tshil gyis byugs la seng ldeng gi me mdag la bdugs na nges par khrag 'dren par 'gyur ro// gnod par byed ces bya ba ni snga ma bzhin du snying po'i 'khrul 'khor bris la bsgrub bya'i rkang rjes dang tsan+dan dmar po'i rgyu las dur khrod kyi zas kyi lhag ma dang gcig tu byas pa'i ling+ga'i snying gar 'khrul 'khor bcug la sbyin sreg byas na yang khrag 'dren par byed do// gnod par yang byed do// le'u bcu pa'i rnam par bshad pa'o// // de ltar snying po dang sngags kyi dngos grub dang las bshad nas/ da ni dngos grub kyi yan lag gi rdzas bshad par bya ste// de nas gzhan yang sgrub pa po// gang zhig bsten pa tsam gyis ni// zhes bya ba ni dngos grub sgrub pa'i kha zas bshad pa yin te/ gang zhig bsten pa tsam gyis dngos grub 'jug cing dngos grub thob pa ni skye ba bdun pa'i 'gro ba sha la sogs pa yin pas de'i thabs bshad par bya'o// de ltar mdor bstan nas rgyas par bshad pa ni skyes bu gang zhig ces bya ba la sogs pa gsungs te/ rdul dri zhim po ni skye ba dang po'i rtags so// bden par smra ba gnyis pa'i rtags so// mig mi 'dzums pa gsum pa'o// khro ba med pa bzhi pa'o// kha'i dbugs dri zhim pa ni lnga pa'o// nges brjod las gsungs pa'i grib ma bdun ni drug pa'o// bdun pa ngang pa'i 'gros can rnams te skye ba bdun pa'i rtags de rnams shes nas de ji srid 'tsho'i bar du bsnyen bkur gyis bsten pa dang / 'chi ba'i dus kyi tshe/ khyed kyi dngos grub bdag la stsol cig ces gsol ba gdab par bya'o// de kha na ma tho ba med par shi ba dang / de'i snying ga na gi wang yod pa blangs la dpal he ru ka'i snying po'am nye ba'i snying po la sogs pa gang yang rung ba brgya bzlas nas dpral bar thig le byas na nam mkha' la lding bar 'gyur zhing dpag tshad bye bar 'gro bar 'gyur ro// snying gar thig le byas na gzhan gyi sems shes pa dang / mig tu thig le byas na lha'i mig thob pa dang / rna bar thig le byas na lha'i rna ba 'byung ba dang / rkang par thig le byas na rkang mgyogs kyi dngos grub 'byung ba la sogs pa ni rgyud bla ma las blta bar bya'o// de ltar bsten pa tsam gyis zhes bya ba ni 'jig rten gsum gyi ye shes dang ldan pa'i sangs rgyas su 'gyur ro// dpag tshad ces bya ba ni skye ba bdun pa'i sha zos na dpag tshad lnga bcur 'gro ba dang 'ong bar nus par 'gyur ro// de ni 'jig rten gyi dngos grub bo// de'i snying zos na bsam gtan dang gzugs med kyi lus thob par 'gyur ba thun mong gi dngos grub bo// dpal he ru ka'i snying po dang nye ba'i snying po gang gis shes pa'i phyis 'chad par 'gyur ba las bcu gnyis po gang dang gang 'dod pa de dang de thams cad thob par 'gyur ro// spyod pa dang bya ba dang gnyi ga dang rnal 'byor gyi rgyud la ni smyung bar gnas pas dngos grub thob pa yin la/ 'dir ni sman bcud kyis len nam bdud rtsi lnga'am/ skye ba bdun pa'i sha zos nas dngos grub bsgrub par bya'o// ci skye ba bdun pa'i sha 'ba' zhig zos pas thob bam zhi na/ skye ba bdun pa'i sha dang thod pa srubs med dang / yid bzhin nor bu bsam 'phel dang / sman bcud kyis len dang / las kyi phyag rgya dung can ma dang / pad+ma can dang / ri dgas kyis kyang bsam gtan gyi dngos grub thob par 'gyur ro// le'u bcu gcig pa'i rnam par bshad pa'o// // de ltar dngos grub kyi rdzas bshad nas/ da ni nye bar snying po bshad par bya ste/ de nas nye ba'i snying po ni// zhes bya ba la sogs pa gsungs pa la// nye ba'i snying po ni chos kyi sku dang nye ba'i snying po'o// dngos grub thams cad thob byed cing // zhes bya ba ni dngos grub gsum nges par thob par byed do// 'jig rten gsum na gang cung zad// ces bya ba ni khams gsum gyi yon tan thams cad do// de kun skad cig gis sgrub bshad// ces bya ba ni man+t+ra dang yan+t+ra tan+t+ra gsum dang ldan pas dngos grub yin no// oM hrIHha ha hUM hUM phaT ces bya ba ni bzlas pa dang / 'khrul 'khor ston pa yin te/ bzlas pa ni zhal bzhi phyag bcu gnyis pa bsgoms nas bzlas par bya'am/ yi ge bdun pa'i rang nyid lha bsgoms nas zlo ba'o// 'khrul 'khor ni dur khrod kyi ras la zla ba'i dkyil 'khor gyi steng du pad+ma 'dab ma drug pa bris la/ dbus su hUM lhag ma 'dab ma drug la bkod de mtha' nas rdo rje'i phreng bas bskor// dur khrod kyi sen rtsi dang gi wang dang rang gi khu ba dang bcas pas bri bar bya'o// bris nas gsang sngags bcu pa bzlas pas 'jig rten gsum gyi sa g.yo bar byed pa'i rtags 'byung bar 'gyur ro// de ltar mtshan ma byung nas las la sbyar ba'i tshe tsan+dan dmar po'i rdul dang ske tshe dang chu bo phar 'gram tshur 'gram gyi sa blangs la lha la sogs pa'i gzugs brnyan byas te/ de'i snying gar 'khrul 'khor bcug la sngags bzlas na lha nas brtsams nas mi'am ci'i bar du thams cad 'gugs par byed do// rgya mtsho dang chu bo dang rdzing la sogs pa skems shing zhes bya ba ni sngar bshad pa bzhin du klu brgyad kyi dbus su nam mkha' lding gi gdong can gyi he ru ka bsgoms nas ba spu'i bu ga thams cad du yi ge bdun pa'i 'khrul 'khor rtsibs drug la bkod la/ bskal pa'i me 'bar ba lta bu'i 'od zer gyi phung po dang ldan pa bsgoms nas rgya mtsho dang chu bor zhugs nas skems par bya'o// gang du bzlas pa'i gnas der zhes bya ba ni gnas gang du yi ge bdun pa'i 'khrul 'khor bsgoms pa der mkha' 'gro ma'i gzugs byas la mkha' 'gro ma dgug pa la sogs pa byas nas de'i mig tu lag pa g.yon pa'i srin lag btsugs pa 'gugs na gang g.yo ba dang / 'gul bar 'gyur ba dang / bka' bsgo na sgrub pa po'i mngag gzhug byed par 'gyur ro// 'di chu la yongs su bzlas te zhes bya ba ni bum pa'i dbus su yi ge bdun pa'i 'khrul 'khor bkod la sngags bzlas la mchod pa byas nas chur zhu bar gyur pa las rang gi mig bkrus na skye ba bdun shes par 'gyur ro// tshe zad cing zhes pa ni dus ji tsam na 'chi ba dang / srog dang bcas pa snang bar yang 'gyur ro// lag pa g.yon pa'i srin lag la yi ge bdun pa'i 'khrul 'khor bkod nas any+dza na'i phye ma dang / dur khrod kyi ras kyi sdong bu zad pa bdud rtsi lnga dang bsres pa'i mig la mngon par bsngags te gang la bltas pa de mthong bar 'gyur ro// mi'i ro zhes bya ba ni mi'i ro'i rkang mthil gyi pags pa dang / mi'i khrag dang mnyam du btags la 'ug pa'i sgro rkang gi nang du lig bu mig dang ldong ros dang gi wang dang gur gum dang rang gi khrag dang bsres te ri lur byas la gser dang dngul dang zangs ma gsum gyis dkris te/ yang lhag par gnas par byas la zhes bya ba ni oM AHhUM gsum gyis byin gyis brlabs shing yi ge bdun pa stong rtsa brgyad bzlas la skar ma rgyal dang gza' phur bu'i dus su dur khrod kyi gnas su dpal he ru ka'i gzugs brnyan bris la/ de'i gnas su gu gul gyi dud pas bdug cing mchod pa phul nas rang dpal he ru kar bsgoms pa'i gnas su bcug la lag pa g.yon pas kha bkab la rjes thogs la yang yi ge bdun pa brgya rtsa brgyad bzlas na de'i mdo las spyod pa rnams la mi snang bar 'gyur zhing // sa 'og la spyod pa rnams la grib ma yang mi snang bar 'gyur zhing // mkha' spyod kyi lha rnams kyis kyang mthong bar mi 'gyur ro// kha nas bton na snang bar 'gyur ro// ri lu 'di ni rgyud 'dir yum phag mos ma zhus par dpa' bo nyid kyis thugs rje'i dbang gis gsungs pa yin no// dgra bo'i thod pa sha med par byas la dgra bo'i gzugs brnyan bris te de'i snying gar yi ge bdun pa'i 'khrul 'khor bkod la snying po dang nye ba'i snying po bzlas te rang gi srin lag gi khrag dang mnyes na de'i khrag 'dren par 'gyur ro// gi wang la bzlas te zhes bya ba ni gi wang la yi ge bdun pa bzlas nas dpral bar thig le byas te mig gnyis la yi ge bdun pa'i 'khrul 'khor bkod la gang la blta ba de rgyas btab ste 'gugs par 'gyur ro// mdzub mo la zhes bya ba ni lag pa g.yon par nyi ma'i dkyil 'khor bkod la/ de'i dbus su yi ge bdun pa'i 'khrul 'khor bsams te/ lag pa'i sor mo rnams 'od zer du byas la gang la sdigs mdzub byas na de'i mod la ltung bar 'gyur ro// sngags bzlas na zhes bya ba ni nyi ma phyed na sems khros pa dang bcas pas dur khrod kyi ras sam shing arka'i 'dab ma la mi rus kyi smyu gus dug dang khrag dang dur khrod kyi sol ba la [ sogs pas 'khrul 'khor bris la/ dur khrod kyi thal ba las byas pa'i dgra bo'i gzugs brnyan gyi snying gar ske tshe byugs la yang dang yang du gso bar byas na lus tsha bas btab ste sa la brgyal bar 'gyur ro// de dur khrod kyi thab kyi 'og tu sbas nas mi rus kyi phur bus snying gar btab nas snying gar chu tshan blugs shing yungs kar dang ske tshe la sngags bzlas shing bsnun na de'i mod la 'chi bar 'gyur ro// chu la bzlas te btab na slar 'tsho bar 'gyur ro// sngags bzlas nas zhes bya ba ni dur khrod kyi ras la yung ba dang ldong ros kyis 'khrul 'khor bris la tsan+dan dmar po'i rdul dang ske tshe dang lan tshwa dang bsgrub bya'i rkang rjes kyi sa dang lcags phye dang bsres nas dgra bo'i gzugs brnyan byas la lam gyi bzhi mdor sbas na dgra bo'i dpung yang gnon par 'gyur ro// tshig gis 'grol bar 'gyur ro zhes bya ba ni bton la 'o mas bkus na grol bar 'gyur ro// sme sha can gyi thal ba las// zhes pa ni sme sha can gyi ro bsregs pa'i thal ba las bsgrub par bya ba'i gzugs brnyan byas la/ gang gi ming dang bcas pa'i 'khrul 'khor snying gar bcug nas sems can de ba lang dang khyi la sogs par gyur cig ces bsams nas thal bas byugs na de dang de'i gzugs 'dzin par 'gyur ro// sbyin sreg me yi thal ba las// zhes pa ni shing arka bsres pa'i thal ba las byas pa'i gzugs brnyan gyi snying gar 'khrul 'khor bcug nas bzlas brjod byas na lha nyid kyis kyang mi mthong ngo // gu gul chu la lan bdun bzlas te gtor na snang bar 'gyur ro// thod pa'i phyag rgya kha sbyar zhes bya ba khyi smyon pa'i thod pa kha sbyar ba'i nang du smyo byed lnga dang ldan pa'i khu bas 'khrul 'khor bris la tshon sna lnga'i skud pas bcings la dur khrod kyi sar sbas na smyo bar 'gyur te// skye bo stong la byas kyang smyo bar 'gyur ro// khang stong du gnas te mi'i thod par bskyed pa'i yungs kar khar bcug cing gtsug phud la bcings te mdun nas sngags bzlas na mkha' 'gro ma thams cad bcing bar 'gyur ro// khang stong du song ste thod par bskyed pa'i yungs kar spyi bor bcings la mig tu bkod de yi ge bdun pa bzlas pa de'i srad bu mi snang bar 'gyur ro// thod pa dang bcas pa la zhes bya ba ni thod pa'i dbus su 'khrul 'khor bris la sngar bshad pa'i yungs kar steng dang 'og dang phyogs bcur gtor na lha dag dri za dang mkha' spyod dang / gnod sbyin dang / srin po dang / sa spyod dang klu dang lha ma yin sa 'og tu spyod pa rnams bcing bar 'gyur ro// thod pa dang bcas pa la zhes bya ba ni thod pa'i nang du 'khrul 'khor bris la chu bo'i sna zug par bcug na bzlog par 'gyur zhing bton na 'bab par 'gyur ro// dba' rlabs gnon zhes bya ba ni rgya mtshor gru la 'gro ba de'i tshe thod pa la 'khrul 'khor bris te kha sbyar na dba' rlabs gnon par 'gyur ro// kha phye na kha phyir ldog par 'gyur ro// steng du bltas te zhes bya ba ni nam mkha' la 'khrul 'khor bsams te sngags stong bzlas na char chen po gcod par 'gyur ro// gzhan gyi dpung mngon du phyogs pa na zhes bya ba ni lag pa g.yon pa'i mthil du ldong ros sam yung bas 'khrul 'khor bris te khu tshur bcangs nas g.yul 'gyed pa'i phyogs su bstan na rengs par 'gyur ba dang / g.yul du zhugs na mtshon cha brgyas bsnun kyang gnod pa'i tshor ba mi 'byung ngo // mtshon gyis gcod par mi 'gyur ro zhes bya ba ni rdo rje mkha' 'gro las lag pas 'phen pa'i mtshon cha 'khor lo dang / mi 'phen pa'i ral gri dang 'khrul 'khor gyis 'phen pa mda' dang / 'phangs nas gzung bzhags pa dang / stobs 'gyed pa rnams la sman legs mthong gis bskus na 'khor los mi tshugs pa dang / sman sa tas lus la bskus na mdas mi tshugs pa dang / daN+Da ut+palas lus la bskus na zhags pas mi zin pa dang / gzhan gyis mi thub pa dkar pos lus la bskus na lag stobs kyis mi thub pa dang / smyo byed kyis lus la bskus na ral gri la sogs pas mi tshugs par 'gyur ro// sman de'i khyad par ji lta bu zhe na/ bram ze'i thod par ro bsregs pa'i sas bkang ba la sman de rnams kyi sa bon bdud rtsi lnga dang / sme sha can gyi bu mo'i khrag gis byugs na nyi shu brgyad dang / nyi shu dgu'i dus su sa bon btab na mA ma kI'i sngags kyis chu blugs la/ sgrol ma'i sngags kyis gtor ma la sogs pa byin la skar ma rgyal dang gza' nyi ma la smin pa'i 'bras bu sa la ma lhung bar blangs te/ sman gyi thum bu de mgul du btags pa'am mgo la bcings pa'am lto sman gyi khu bas lus la bskus na mtshon gyis tshugs par mi 'gyur ro// bin+d+ha rA ga zhes bya ba'i sman dang / a sho ka zhes bya ba'i sman dang / pe ta ro zhes bya ba'i sman gsum gyis kyang mtshon chas mi tshugs par 'gyur ro// gzhan yang nag po chen po zhes bya ba'i sman dang khyu mchog gi rwa la chags pa zhes bya ba dang bsres nas lus la bskus kyang mtshon gyis chod par mi 'gyur ro// rdo rje'i lus can du 'gyur ro zhes bya ba ni nags kyi ras bal bu mo gzhon nu mas skud pa bsgril/ yi ge bdun pa bzlas pa'i mdud pa bdun bor te/ lus sam mgul du btags na mtshon chas mi chod par rdo rje'i lus su 'gyur ro// le'u bcu gnyis pa'i rnam par bshad pa'o// // de ltar nye ba'i snying po'i dngos grub dang las bshad nas/ da ni go cha'i las bshad par bya ba ni/ de nas go cha'i las rnams ni// zhes bya ba la sogs pa gsungs te/ go cha'i las ni bdag dang gzhan bsrung ba'o// de yang go cha'i lhar sgom pa'am lha gang yang rung ba la go chas bsrungs pa'i ting nge 'dzin nam 'khrul 'khor ram sman gyi rgyud do// de la 'khrul 'khor ni zla ba'am nyi ma gang yang rung bar dbus su pad+ma'am 'khor lo rtsibs drug pa gur gum dang sen rtsi dang / khrag dang gi wang gis grog la bris te skar ma rgyal dang gza' nyi ma'i dus su sku bris nas bcang ba'am sngar bstan pa rnams kyis lus la bsku ba'o// 'jig rten gsum na gang yod pa// zhes bya ba ni sa 'og dang sa bla dang / sa steng na yod pa'i yon tan ni/ yid la 'dod pa kun byed pa// zhes bya ba ni phyis 'chad par 'gyur ba'i las bcu gnyis so// go rims bzhin du bshad par bya ba ni 'khrul 'khor dang dngos grub dang las rnams rgyu 'bras yin pas go rims bzhin du rtogs par bya'o zhes bya ba'i tha tshig go// de la go cha zlos bzhin du// zhes bya ba ni sngar bshad pa'i 'khor lo rtsibs drug pa dpa' bo drug gi sa bon bkod la/ dbus su 'jam pa'i dbyangs kyi sa bon bkod nas 'khrul 'khor gyi mtha' ma la mdud nas lam du zhugs na seng ge dang glang po dang / sbrul dang me dang / rkun ma dang chu bo dang rgyal po'i chad pa dang yi dags kyi 'jigs pa la sogs pa mi 'byung zhing mi snang bar 'gyur ro// go cha zlos bzhin du rgyal po'i pho brang du zhes pa ni snga ma'i 'khrul 'khor snying gar dang lag pa g.yon par bris la sdigs mdzub byas nas slas kyi nang du zhugs na gang 'dod pa der byung nas 'gro bar 'gyur ro// lha rnams kyis kyang mi mthong zhes pa ni n+ya gro d+ha'i 'bras bu go bos zos pa'i bya thal blangs la mi'i thod par ro bsregs pa'i sas bkab ste skar ma rgyal gyi zhag la spyan gyi sngags bzlas shing sa bon btsugs la mA ma kI'i sngags bzlas shing bdud rtsi lngas bcus la 'dab ma gnyis tsam thon pa'i tshe gos dkar mo'i sngags kyis bsrung zhing sgrol ma'i sngags kyis blangs la lcags gsum gyis dkris nas mchod pa chen po byas te go cha'i sngags bzlas nas khar bcug na lha rnams kyis kyang mi mthong bar 'gyur ro// go cha'i sngags zlos pa'i lag pas zhes pa ni dur khrod kyi ras la sman bir tsi ti ka'i khu bas blangs la ldong ros dang yung ba'i khu bas a sho ka'i smyu gus go cha'i 'khrul 'khor bris nas bsgrub bya'i rkang rjes kyi rdul dang dur khrod kyi thal bas gzugs brnyan byas la 'khor lo snying gar bcug la me tog ser pos gtor zhing lag pa g.yon pas mnan la brgya rtsa brgyad bzlas te gang zhig ming nas bzung ba de'i snying gar lag pas reg na mdung bzhin du rengs par 'gyur zhing sum cu rtsa gsum pas kyang bskyod par mi nus so// sngags bzlas shing rkang pas bsnun na thar par 'gyur ro zhes bya ba ni/ 'o mas bskus shing rkang pa'i mthil du 'khrul 'khor gyi sngags bzlas te bkod na de reg nas thar par 'gyur ro// rang gi khrag gis zhes bya ba ni rang gi srin lag gi khrag gis mi rus kyi smyu gu dang thod pa sha med par btogs la gzugs brnyan bris pa'i snying gar 'khrul 'khor bkad nas khrag gis mnyes na khrag 'don par byed do// gang gi khyim du zhes bya ba ni dur khrod kyi gnas su dgra bo'i khang pa dang mthun par bris la dgra bo 'khor dang bcas pa thams cad kyi gzugs brnyan 'khor dang bcas pa khang pa'i nang du bris nas thams cad kyi snying gar 'khrul 'khor bkod de rang nyid dpal he ru kar bsams la go cha'i sngags zlos shing stang stabs stong gis dgra bo'i gzugs brnyan thams cad mnyes na thams cad rims kyis btab par 'gyur ro// chu la lan bdun bzlas te zhes bya ba ni go cha'i sngags bzlas shing 'o mas bkrus na 'tsho bar 'gyur ro// gang gi gdong la bltas te zhes bya ba ni dgra bo'i rkang rjes las gzugs brnyan byas pa'i khar dur khrod kyi ras la dug gis bris pa'i 'khrul 'khor bcug nas khro bo'i lta bas bltas shing de'i sngags bzlas na tshig 'phrog pa dang 'gugs par 'gyur ro// chu bo dang rdzing bur gnas te zhes bya ba ni chu lha'i gzugs brnyan byas la de'i snying gar 'khrul 'khor bcug nas chu lha'i cod pan de bzhin gshegs pa lnga'i gzugs su bsams nas chu'i steng du chags na thang la ji lta ba bzhin du chu la yang 'gro bar 'gyur ro// chu la yang zhugs na chu bo g.yo ba med pa'i rgya mtsho bzhin du brtan par 'gyur ro// lag pa gnyis kyi mthil du zla ba'i dkyil 'khor gyi 'khrul 'khor gyi dbus su bud med che ge mo wa shaM mA ra ya swA hA zhes bya ba bris la lag pa gnyis nyed bzhin du lan stong bzlas na rnal 'byor ma rnams dbang du 'gyur ro// rnal 'byor ma sna tshogs zhes bya ba ni ye shes kyi lha mo sum cu rtsa bdun gang yang rung ba wa shaM mA ra ya he zhes ming dang spel nas dbus su bris nas lag pa gnyis mnyes na thams cad de'i dbang du 'gyur ro// skar ma rgyal zhes bya ba ni rdo rje mkha' 'gro las sbrul gyi rgyal po rnyed nas sbrul dkar nag gi ri mo mtshon rnon pos so sor phye nas bcad la ras bal gyi sa bon la bskus te ras bal gyi zhing sar skar ma rgyal gyi nyin par spyan gyi sngags kyis btsugs pa dang / de bzhin du nag po yang zla ba mar gyi ngo'i skar ma rgyal la spyan gyi sngags kyis ras bal gyi sa bon bskyed pa dang mA ma kI'i sngags bzlas pa'i dkar po'i zhag dang sha yar ngo la bskyed pa bcu zhing nag po'i sha dang khrag gis mar ngo la bskyed pa bcus la/ gos dkar mo'i sngags kyis bsrungs pa smin pa'i tshe 'bras bu gnyis blangs la dkar po la bskyed pa ni rgyal rigs kyi bu mo dkar mo 'thag tu zhugs pa dang / mar ngo la bskyed pa ni dmangs rigs kyi bu mo sngon mos 'thag tu gzhug pa dang / ras yug drub pa'i tshe gu gul dang sbrul dkar nag gi sha'i dud pas bdug cing stong phrag bcu bzlas nas stod g.yogs dang smad g.yogs byas te/ de gyon pa'i lus dpag tshad stong du song na lam khar rkun mas mi snang bar 'gyur ba dang / rgya mtsho'i mthar thug par song na 'dzam bu'i gling pa rnams kyis mthong bar mi 'gyur ba dang / rig 'dzin gyi dngos grub thob nas ras de lus la gyon na 'og min gyi mthar thug par steng du 'gro bar 'gyur ro// de ltar 'jig rten gyi dngos grub bshad nas/ dngos grub bstan pas ting nge 'dzin gang dang gang ldan pas 'grub par 'gyur zhe na/ dbang po gang dang gang lam gyur// de dang de yi ngo bor bya// mchog tu mnyam gzhag sbyor ba yis// thams cad sangs rgyas rang bzhin 'gyur// zhes bya ba gsungs te/ dbang thob pa'i rnal 'byor gsum gyi dbang du byas nas ting nge 'dzin gsum du 'gyur te/ de la bskyed pa'i rim pa dbang thob nas dbang po drug sems dpa' drug tu bskyed nas gang dang gang gi lam du gyur pa'i gzugs la sogs pa nas de dang de'i ngo bor te gzugs rdo rje ma la sogs pa lha mo rnams kyi ngo bor bya'o// mnyam par gzhag pa'i gnas skabs na yang gzugs rdo rje ma la sogs pa mchod par bsgom pa ni mchog tu mnyam par gzhag pa'i sbyor bas 'gyur te/ dngos rjes ro mnyam pa'i phyir thams cad sangs rgyas kyi rang bzhin du 'gyur ro// gsang ba'i dbang du bskur ba thob pa'i dbang du byas nas mig gi dbang po la sogs pa gang dang gang shes pa rtog pa med par skyes pa de'i lam du gyur pa'i yul gzugs la sogs pa rnams la dga' ba dang mchog dga' dang lhan cig skyes dga'i ngo bo bde ba de'i ngo bor byas te/ mnyam par gzhag pa'i gnas skabs na yang gzugs la rang bzhin brgyad cu dang bral ba ni de bzhin du sgra dang / dri dang ro dang / reg bya rnams la yang dga' ba gsum gyi ngo bor mchog tu mnyam par gzhag pa'i sbyor ba yin no// ci'i phyir zhe na/ dngos rjes ro mnyam pa'i phyir ro// des na rnal 'byor pa thams cad 'bras bu sangs rgyas kyi rang bzhin du 'gyur ro// shes rab ye shes kyi dbang thob pas mig la sogs pa'i dbang po gang dang gang yin pa stong par shes nas lam du gyur pa'i yul rnams stong pa nyid de dang de'i ngo bor byas te/ thams cad der dga' ba'i rang bzhin bde ba chen po'i bdag nyid rgyas btab pa'i mnyam par gzhag pa'i tshe yang bde ba chen po'i rang bzhin du shes pa ni mchog tu mnyam par gzhag pa'i sbyor ba yin te/ dngos rjes bde ba chen por ro mnyam pa'i phyir ro// de nas dngos po thams cad sangs rgyas kyi rang bzhin du rtogs par 'gyur ro// de skad du yang // bde bar gshegs pa rtag tu skye med chos// chos rnams thams cad de bzhin gshegs dang 'dra// zhes gsungs pa'i phyir ro// 'gro ba 'di kun sangs rgyas lnga bdag nyid// gar mkhan bzang dang ri mo mkhan bzang ltar// gang du bde ba zhes bya gcig pu nyid// gcig pu'i nyams kyis du ma'i gar mdzad de// zhes gsungs pa dang / klung nyid dang bar 'gyur pa las// nya dag myur du 'phar ba ltar// de bzhin stong gsal rang gi las// sgyu 'phrul dra ba 'byung bar 'gyur// zhes gsungs so// de nas nam gyi tshe go cha'i las kyi tshogs rnams bya zhe na/ shing yongs 'du'i khu bcud blangs la zhes bya ba gsungs te/ phyis 'chad par 'gyur ba'i las kyi phyag rgya dang snyoms par zhugs shing yongs 'du zhes bya ba rtsa a wa d+hU tI'i khu bcud gyen du bzlog pa'i phyir yi ge hUM gi rlung gis gyen du bzlog pa'i bzlas brjod stong byas te/ gang la byang chub sems kyi thig ler byas pa'i byang chub kyi sems mi ltung bar shing bzhin du gnas par 'gyur ro// de'i tshe bsam gtan dang po'i bde ba thob pa yin pas na las gang byas kyang grub par 'gyur ro// chu la bzlas te gtor na zhes bya ba ni dga' bral du gyur pa'i tha tshig go// 'di dag glang po'i rkang rjes zhes bya ba ni las kyi phyag rgya'i rtsa a wa d+hU tI 'phral du byung ba'i byang chub sems ni rdul te/ rlung gyen du bzlog pa'i phyir yi ge hUM gis rlung 'dren pa'i bzlas brjod stong byas la las kyi phyag rgya a wa d+hU tI ni nam mkha'i rtsa bsnun pa de glang po che ltar byang chub kyi sems dga' bral du mi 'gyur ro// dus de'i tshe las gang byas pa thams cad 'grub par 'gyur ro// le'u bcu gsum pa'i rnam par bshad pa'o// // de ltar bskyed pa'i rim pa le'u bcu gsum bshad nas/ bskyed pa'i rim pa dang rdzogs pa'i rim pa sgrub pa'i yan lag mtshan ma 'byin pa dang dngos grub len pa dang nyams pa gso ba dang gsum gyi don gyi phyir tshogs kyi 'khor lo bshad par bya ste/ de nas bong bu'i rnal 'byor bdag// ces bya ba gsungs te/ dri'i thig le dang / me tog bkod pa dang / yig 'bru dang / phyag mtshan dgod pa'i phyag rgya dang sku phyag rgya chen po dgod pa'i dkyil 'khor la ma gtogs pa'i mi'i rnal 'byor pa dang / rnal 'byor ma lha'i rgyan dang kha dog dang cha byad du byas nas sgrub pa ni tshogs kyi 'khor lo zhes bya'o// de skad du yang mnyam sbyor las zhes gsungs so// de yang ji ltar bya zhe na/ bong bu'i rnal 'byor bdag ces bya ba ni sa 'og tu spyod pa 'dul ba'i phyir bong bu'i he ru ka dud 'gro'i gzugs kyi rnam par snang mdzad sprul pa'i sku'i gzugs brnyan gyi 'khor lo'i cha byad du bya'o// gal te sa spyod 'dul na mi'i gzugs kyi cha byad can gyi sprul pa'i sku'i gzugs brnyan bya'o// mkha' spyod 'dul na mkha' lding gi gzugs can gyi sprul pa'i sku'i gzugs can gyi tshogs kyi 'khor lo bya'o zhes kun spyod las gsungs pa'i phyir 'di la the tshom mi bya'o// yid kyi gzugs la 'jug pa'i phyir// zhes bya ba ni rnal 'byor pa'i yid kyis shugs kyis sprul pa'i sku'i cha byad la 'jug par bya ba'i phyir ro// dus nam gyi tshe zhe na/ gang gis sgrub pa po'i zhes bya ba smos te/ sgrub pa po bong bu'i he ru ka la sogs pa mthong ba'i tshe rang don phun sum tshogs pa dang gzhan don phun sum tshogs pa'i phrin las 'grub par 'gyur ro// sgrub pa de ni bshad par bya zhes bya ba ni zhi gnas mngon sum du bskyed pa'i thabs kyi 'khor lo ni sgrub pa'i thabs bshad par bya'o// de ltar mdor bstan nas rgyas par bshad pa ni/ rnal 'byor ma ni lA ma'i gzugs// de bzhin du ni mkha' 'gro ma// khaN+Da ro ha 'dod gzugs can// zhes bya ba ni mkha' 'gro ma ni bong bu'i gdong can dang / lA ma ni seng ge'i gdong can dang / khaN+Da ro ha ni glang po'i gdong can dang / gzugs can ma ni mkha' lding gdong can no// gri gug dang thod pa dang / mdung rtse gsum pa dang kha T+rAM ga bsnams pa phyag bzhi pa ro'i gdan la bzhugs pa bsgom zhing mtshan ma dang rgyan dang gos dang cha byad ji lta ba bzhin du bya'o// thugs kyi 'khor lo ji ltar bya zhe na/ dpa' bo dang dpa' mo thams cad rdo rje dang dril bu bsnams pa mkha' lding gi gdong can no// gsung gi 'khor lo thams cad pad+ma dang dril bu bsnams pa rma bya'i gdong can no// sku'i 'khor lo thams cad 'khor lo dang dril bu bsnams pa seng ge'i gdong can no// gshin rje brtan ma la sogs pa bzhi ni ma he'i gdong dang sha ba dang / stag dang gzig gi gdong can no// sgo ma bzhi ni khwa gdong la sogs pa bzhi yin no// sku mdog ni phrin las bcu gnyis kyi dbang gis gdong bcu gnyis su 'gyur ba'am/ yang na mkha' spyod sgrub pa'i tshe thams cad nag po sa spyod kyi tshe thams cad dmar po sa 'og tu spyod pa dkar por bya'o// mkha' 'gro ma brgyad ni gri gug dang ka pA la dang cang te'u dang kha T+wAM ga bsnams pa'i phyag bzhi ma'o// gtso bo he ru ka ji lta zhe na/ dpa' bo'i rnam pa khrag gi gdong // mkha' 'gro rtse gsum lag na thogs// zhes bya ba smos te/ rdo rje dang dril bu dang rtse gsum dang / kha T+wAM ga bsnams pa phyag bzhi pa sgom pa'am yang na zhal bzhi phyag bcu gnyis pa zhal mdun ma bong bu'i gdong par snang ba bsgom par bya'o// de yang cho ga gang gis bsgrub par bya zhe na/ de yang // gos dang phyag rgya lnga la sogs// shes rab yan lag phur bu dra// sgra sogs stong pa sngon 'gro ba// zhes bya ba la sogs pa de nyid bcu bzhi'i tshul gyis bsgom par bya'o// de ltar 'dod pa'i yon tan lnga la tshogs kyi 'khor lo'i rnal 'byor gyi bsam gtan gyi ting nge 'dzin thob nas 'bras bu mngon par shes pa skye bar 'gyur ba ni/ tshe zad pa dang tshe ring ba// sgrub pa nyid la snang ba yin// zhes bya ba smos te 'chi 'pho ba dang skye ba shes pa yin no// sngon gyi gnas rjes su dran pa 'di ni bong bu 'dra/ rnal 'byor pa 'di ni bong bu 'dra bar blta zhes bya ba ni nye bar mtshon pa yin te/ 'gro ba rigs drug gi gnas gang dang gang nas 'chi 'phos pa de dang de'i gzugs su da ltar snang bar 'gyur ro// da ltar gyi rtags 'di las skye ba snga ma dpog pa yin na skye ba snga ma glang po che las tshe 'phos kyang glang po che'i gzugs su mthong ba yin no// gang dang gang gis skye ba ni// zhes bya ba la sogs pa ni 'gro ba rigs drug gi gzugs su snang ba 'gro ba rigs drug gis dpog pa'o// 'di ni grub pa'i skyes bur 'gyur// zhes bya ba ni mngon par shes pa dang ldan pa ste lha'i mig dang rna ba dang gzhan gyi sems shes pa dang zag pa zad pa'i mngon par shes pa dang ldan pa'o// skye ba bdun gyi rim pa'i sha// zhes bya ba ni bskyar ba'i cho ga dang skye ba bdun pa'i sha kha na ma tho ba med pa de yis gtor ma dang tshogs kyi 'khor lo bya'o// de byas pas cir 'gyur zhe na/ sgrub pa po ni 'grub par 'gyur// zhes bya ba gsungs so// 'jig rten dang 'jig rten las 'das pa'i dngos grub kyang bskyed pa'o// de bzhin dpag tshad stong phrag ni// zhes bya ba ni rdzu 'phrul gyi ye shes pa'i mngon par shes pas dpag tshad stong gi steng du skad cig la myur bar 'gro bar 'gyur ro// rnal 'byor sngags mchog dam pa ste// zhes bya ba ni rdzogs pa'i rim pa'i bong bu'i he ru ka ston pa yin te/ de skad du yang gdan bzhi las// g.yas dang g.yon gyi ngos gnyis ni// nyi ma zla bar rab tu bshad// chu shing me tog lta bu ni// lte ba'i dbus nas grol bar gnas// ba lang rmig rjes pad+ma ni// bong bu'i rnam par shes par bya// zhes gsungs pas/ g.yas pa ra sa nA dang g.yon par la la nA ni rtsa srung thag yin zhing dbus ma a wa d+hU tI ni srub shing yin te/ lte ba khrag gi thig le gtsub gtan yin pas mi shigs pa nam mkha'i rlung g.yas g.yon gyi rlung gis bsrubs na rlung me'i drod tsam du gyur pa yin no// des na g.yas g.yon gyi rlung la sngags mchog dam pa ste zhes bya'o// mkha' 'gro ma ni sbyor sgrub byed// ces bya ba ni mgo bo nam mkha'i dkyil 'khor du 'gro bas lte ba'i gtum mo drod la nam mkha' 'gro ma zhes bya'o// sbyor sgrub byed ces bya ba ni g.yas g.yon gyi rlung gis bsrubs pa'o// rnal 'byor mtshan ma gang zlos nas// zhes bya ba ni sa chu la thim pas du ba lta bu dang / chu me la thim pas smig rgyu lta bu dang / me rlung la thim pas srin bu me khyer lta bu dang / rlung rnam par shes pa la thim pas sgron ma lta bu'o// rnam par shes pa nam mkha' la thim pas nam mkha' lta bu'i rtags mthong nas gang zlos pa zhes pa ni srog a wa d+hU tIr chud pa'o// zla gcig gis ni grub par 'gyur// zhes bya ba ni gtum mo srub shing gis 'khor lo bsrub pa'i thabs kyis so// gsang ba'i rgyud ni 'di'o// snying po shin tu dga' ba yin// zhes bya ba ni g.yas g.yon gyi rtsa'i sna ba lang gi rmig rjes lta bu'i rtsa'i nang nas srog dang rtsol ba gnyis a wa d+hU tIr chud pa ni gsang ba'i rgyud ces pa'o// de las byang chub kyi sems babs pas dga' ba dang mchog dga' dang lhan cig skyes dga'i rtog pa med pa skyes pa ni shin tu dge ba'o// gang zhig de nas shes pa ni// zhes bya ba la sogs pa rtsa gsum gyi rlung a wa d+hU tIr bcug pas rnam par rtog pa'i rkyen ma tshang bas rlung a wa d+hU tIr chud pa'i tshe rtog med skyes pa de'i tshe sgrib pa rnam par spangs nas 'das pa dang ma 'ongs pa la sogs pa dus gsum du shes par 'gyur ro// de yang gdan bzhi las/ mi g.yo rnam par mi 'khor ba// rnam par mi 'byung gang yang med// sgrib pa lnga ni rnam spangs pa// rang nyid he ru kar gsal 'gyur// zhes gsungs so// de 'dir rnal 'byor pa nyid du// the tshom med ces bya ba ni lte ba sprul pa'i 'khor lo'i dbus su rgod ma'i kha zhes bya ba ba lang gi rmig rjes lta bu'i rlung bcug na byang chub kyi sems bde ba rtog med skye ba la the tshom med do// 'di nyid ni/ mkha' 'gro dra ba'i bde mchog yin// zhes bya ba ni dngos grub sgrub pa'i tshogs kyi 'khor lo bde mchog yin no// le'u bcu bzhi pa'i rnam par bshad pa'o// // de ltar tshogs kyi 'khor lo bshad nas/ da ni sgrub pa'i yan lag las kyi phyag rgya ston pa ni/ de nas sdom pa thams cad la// zhes bya ba la sogs pa smos te/ sku gsung thugs kyi 'khor lo thams cad sgrub pa'i yan lag ye shes las skyes pa dang / gnas las skyes pa dang / sngags las skyes pa gsum gyis bsgrub par bya ba yin te/ pho nyas lhan cig skyes dngos grub// mchog dang 'bring dang tha ma ste// zhes bya ba gsungs so// de yang 'dzam bu'i gling gnas nyi shu rtsa bzhi nas sprul pa'i sku rgyun mi 'chad par bzhugs pas rnal 'byor pa gdul bya dus la bab par gzigs na ye shes las skyes pa'i sangs rgyas dang byang chub sems dpa' bud med kyi gzugs su byon nas zhi gnas dang lhag mthong dga' ba bzhi'i ting nge 'dzin ston par mdzad pa'am/ yang na gnas nyi shu rtsa bzhir skyes pa dbang po tshang ba la sogs pa bdag gi 'byor ba dang ldan pas bde ba'i ting nge 'dzin sgrub par 'gyur ba'am/ dbang bskur ba thob pa sngags kyi rnal 'byor mas lus kyi 'khrul 'khor gyis a wa d+hU tIr song nas bsam gtan dang zag med kyi bde ba skyes par gyur pas na dang po kha dog dang dbyibs dang spyod lam gyi mtshan nyid shes nas yan lag dang nying lag gi brda dang / yi ge dang tshig gi brda dang mig dang mchu'i brdas sgrub pa'i yan lag gi byang chub sems dpa' de shes par bya'o// de yang // du ba las ni mer shes shing // chu skyar las ni chu yin te// byang chub sems dang blo ldan gyis// rigs ni mtshan ma rnams las shes// zhes gsungs so// rgyu mtshan de bas/ gang zhig brdar ni shes 'gyur te// brda drug shes pas de nyid kyis// de grub pa ni zhes bya ba ste brda dang spyod lam shes pa des thugs rje chen po dang ldan pa'i sprul pa'i sku'i rnal 'byor ma rnyed nas las kyi phyag rgya'i rgyu rkyen tshogs pa de las ting nge 'dzin sgrub par the tshom med par shes par bya'o// de ltar mdor bstan nas rgyas par bshad pa ni/ da zhes bya ba skyes bur bshad// ces bya ba gsungs te/ le'u bco lnga pa ni dag byed kyi brda yin la bcu drug pa ni dag byed kyi lha mo'i mtshan nyid do// de las dang por dag byed kyi lha mo'i brda ston pa la dbang dang dpa' bo dpa' mo dang bkas gnang ba dang kun spyod kyi brda lnga bstan pa yin no// ci'i phyir brda lnga ston ce na/ dag byed kyi lha mo ni dung can ma dang ri dgas can yin pas sems gzung ba dang dbang bskur ba dang tshogs kyi 'khor lo dang bkas gnang ba dang khams brta ba kun du spyod pa yin no// de la dang por dbang bskur ba'i brda ston te/ da zhes bya ba ni dbang bskur ba'i skyes bu'i phyag rgya'o// de zhes bya ba ni dbang bskur ba'i bud med kyi phyag rgya'o// spu zhes bya ba ni 'khyud par ston pa'o// su zhes bya ba ni dbang bskur ba'i bza' ba ston pa'o// ma zhes bya ba ni rdo rje slob dpon dbang bskur ba ston pa'o// las zhes bya ba ni rang gi las kyi phyag rgya'o// pi zhes bya ba ni rang dang dus mnyam du dbang bskur ba'o// lu ni rang gis dbang bskur ba'o// sri ni gsang ba'i dbang bskur ba'o// rang byung ni khrag go// so ni gsang ba'i dbang bskur ba'i zhi ba'i btung ba'o// pi zhes bya ba ni sman sna brgya rtsa brgyad du bskol ba'i thug pa'o// hi zhes bya ba ni sha lnga'o// b+ha zhes bya ba ni dbang bskur ba'i tshe kha zas 'bras chan la sogs pa'o// nu zhes bya ba ni shes rab ye shes kyi dbang bskur ba'o// 'di tsam gyis ni dbang gi lha mo'i brda bstan te/ da ni dag byed kyi lha mo'i brda ston to// pi zhes bya ba ni sems 'dzin pa'i gnas su khrod pa'o// ngu zhes bya ba ni skye ba bdun pa'i ro kha zas su za ba'o// di zhes bya ba ni yum rdo rje phag mo'i rigs so// da zhes bya ba ni sgrol ma'o// hri zhes bya ba ni sangs rgyas spyan/ ku zhes bya ba ni mA ma kI// ha zhes bya ba ni gos dkar mo/ dza zhes bya ba ni ye shes kyi lha mo de rnams dang byin pa gnyis kyis 'khyud pa'i sems 'dzin pa'o// da ni dpa' bo'i lha mo'i bshad par bya ste/ thog ma phrad pa'i che ba zhes bya ba phyag 'tshal ba ston la/ so zhes bya ba ni phyag 'tshal ba'i lan no// ni zhes bya ba ni sha la sogs pa'i bza' bya'o// byo zhes bya ba ni bdud rtsi lngar byin gyis brlabs nas bza' ba'o// b+hi zhes bya ba ni rdo rje chur byin gyis brlabs pa'o// ga zhes bya ba ni dbang bskur ba la bgrod par bya ba yin gyi ma bskur ba la dam tshig dang mi ldan pa'o// rig ma bsten par dga' ba dang // zhes bya ba ni nyes par byung bas bgrod par mi bya'o// da ni bkas gnang ba'i lha mo'i mchod pa'i lha mo ston te/ ka zhes bya ba ni rigs lnga'i lha mo so sor 'dod par bya'o// sa zhes bya ba ni skyes pa gzhan gyi gam du mi 'gro ba'o// ra zhes bya ba ni bdag po med pa dang mchod pa'i phyag rgya'o// da ni kun spyod ma ston te/ ngu zhes bya ba ni gzugs 'tshong ba'o// su zhes bya ba ni rgyas pa la dad pa'o// na zhes bya ba ni mu stegs pa la dad pa'o// sa zhes bya ba ni dbang bskur ba thob pa'o// a zhes bya ba ni dbang bskur ba ma thob pa'o// yA zhes bya ba ni dad pas 'ongs pa'o// na zhes bya ba ni dad pa med pas ma 'ongs pa'o// so zhes bya ba ni yid du 'ong ba'i yul du gyur pa'o// yi ge re re'i brda 'di dag tshor ba sdug bsngal dang / btang snyoms spangs nas tshor ba bde ba sgom zhing rtog pa med pa mngon sum gyi lam la dad pa la sbyin par bya'i ma dad pa la mi sbyin pa dang / grol ba'i lam la yang ma yin zhes shes par bya'o// le'u bco lnga pa'i rnam par bshad pa'o// // da ni sems 'dzin pa'i dag byed kyi lha mo'i mtshan nyid bshad par bya ste/ de nas bza' dang bza' min bya// zhes bya ba ni las kyi phyag rgya yid du 'ong ba gzugs sdu gu mig gis bza' bar bya ba dang / sgra snyan pa rna ba dang / dri zhim po sna dang / ro zhim po lce'i dang / nam mkha'i rtsa'i dang reg pa lus kyi bza' bar bya ba ste/ longs spyad par bya'o// bza' bar mi bya ba ni yid du mi 'ong ba'o// de nas rab tu bshad par bya// zhes bya ba ni dag byed kyi lha mo bshad par bya zhes pa'o// mi thub zla ba dang b+ha ba ba'i zhal snga nas bza' bar bya ba ni gnas nyi shu rtsa bzhi na gnas pa'i sangs rgyas dang byang chub sems dpa'i sprul pa'i sku dang / de rnams la 'dod pa'i yon tan gyi gzugs kyi zhi gnas dang lhag mthong gis chos ston pas bzhugs pa la las dang po pa'i rnal 'byor pas mtshan nyid ma rtogs pas mtshan nyid brtags nas sprul pa'i sku'i lha ye shes kyi lha mo de dang snyoms par zhugs pas me long gi gzugs brnyan la de nyid mthong ba bzhin du 'dod pa'i yon tan lnga char la stong nyid mthong bar gyur pas de'i mtshan nyid bstan pa yin no zhe'o// rin chen rdo rje'i zhal snga nas/ pho nyas lhan cig skyes dngos grub// mchog dang 'bring dang tha ma yi// zhes gsungs pa/ mchog sangs rgyas dang byang chub sems dpa'i sprul pa'i sku'i ye shes kyi lha mo yang yin la gnas nyi shu rtsa bzhir skyes pa dbang po tshang ba las kyi mtha' ma log pa ni 'bring po yin no// sdom pa gsum la gnas shing dbang bskur ba thob pa ni sngags las skyes pa ste tha ma yin no// de dag gsum char gyi mtshan nyid bsdoms nas ston pa ni ye shes kyi lha mo kho na yin zhes mi bya'o// de gsum char las kyang zhi gnas rtog pa med pa dang / lhag mthong stong pa nyid kyi ye shes skye'o// sgrub pa mchog tu dam tshig la gnas pa// zhes bya ba ni chags pa'i lam bsgom pa'i rten gyi gang zag go// bza' bya rjes gnang phan spyod pa// zhes bya ba ni mtshan nyid dang ldan pa'i las kyi phyag rgya de slob dpon gyis rjes su gnang nas zhi gnas dang lhag mthong gi shes pa skye ba la phan 'dogs par byang chub sems dpa' rtag tu ngu dang chos 'phags bzhin du bud med kyi bsam gtan dang zag med kyi ting nge 'dzin skye ba'i phyag rgya de rab tu sbyor bar bya'o// de dang rnal 'byor pas ci zhig bya zhe na/ yul lnga dang dbang po'i shes pas las kyi phyag rgya'i yul dang gnyis su med par bya ba'i rnal 'byor pa de blang bya dang dor bya'i rigs kyi bye brag shes par bya'o// des cir 'gyur zhe na/ gang gis shes pa tsam gyis ni// zhes bya ba gsungs te/ bcom po mo bshes gnyen la byang chub sems dpa' chos 'phags kyis byang chub tu sems bskyed pa bzhin du sgrub pa po rnams kyis snyoms par zhugs pa las dngos grub thob par 'gyur ro// de bas na de thob pa'i thabs kyi cho ga bshad par bya'o// de yang ji lta bu zhe na/ bud med pad rtsa ltar dkar zhing // zhes bya ba gsungs te/ ye shes las skyes pa dang zhing skyes dang sngags skyes kyi dag byed kyi lha mo mtshan nyid bsdoms nas bshad pa yin te/ de la mtshan nyid gsum ste/ kha dog dbyibs spyod lam gyi mtshan nyid do// kha dog ni dkar ba dang / dbyibs ni mig dkyus ring ba dang / gos dkar po la dga' ba dang / tsan+dan sar pa'i dri yod pa dang / dkon mchog gsum la dad pa ni rin po che'i rigs kyi bud med do// bud med gang zhig kha dog ser ba dang / dmar ser gyi gos la dga' ba dang / dzA ti dang tsam+pa ka'i dri yod pa dang / de yang dkon mchog gsum gyi bstan pa bzang po'i rjes su 'gro ba ni pad+ma'i rigs so// bud med gang zhig kha dog sngo bsangs ni gos sngon po la dga' ba ut+pala'i dri yod pa dpa' bo byang chub sems dpa'i rjes su 'brang ba'i he ru ka'i rigs so// bud med gang zhig mdog dkar ba spyod lam pad+ma'i rtsa ba'i dri yod pa thugs kyi 'khor lo'i dpa' bo bla ma ste mi bskyod pa'i rigs so// bud med gang zhig kha dog dmar ba/ gos dmar po la dga' ba ma li ka dang ut+pala'i dri yod pa de ni rdo rje phag mo'i rigs so// bud med gang zhig kha dog ljang ser gos dkar po la dga' ba mgo la pad+ma'i dri yod pa ni don yod grub pa'i rigs so// bud med gang zhig kha dog dmar zhing gos dmar ba la dga' ba ga pur gyi dri dang ldan pa ni rnam par snang mdzad kyi rigs so// de ltar na rnal 'byor ma bdun po de dag ni g.yon pa la spyod pa bde ba lam du byed pa la rtag tu dga' ba ni rnal 'byor ma bdun gyi thun mong gi rtags bstan pa yin no// de dag gi lus kyi rtags ji lta bu zhe na/ rtags bdun gyi kha dog can no// 'di rnams kyi ston pa'i yi ge rnams kyang kha dog drug tu dbye ba yin no// rang gi phyag rgya'i 'tsho ba zhes bya ba ni rigs drug gi phyag rgya rdo rje dang 'khor lo la sogs pa'i phyag rgya 'chang ba'o// rigs bdun pa chos kyi dbyings phag mo yin pas khyad par ston to// ngag gi rtags ji lta zhe na/ rang rigs las byung tshig tu smra// zhes bya ba gsungs te/ ris drug gi sa bon gyi yi ge dang mthun pa'i skad 'byin pa'o// g.yon la 'gro ba'i bud med gang // zhes bya ba ni dbang ma bskur ba'i tshe bde ba la mos pa'o// rnal 'byor ma yang g.yon la brtags// zhes bya ba ni dbang bskur ba'i rnal 'byor mar gyur nas bde ba bsgom pa ste sems kyi rtags so// de ltar thun mong gi rtags bshad nas thabs kyi mtshan nyid ni lag pa g.yon gyis shes rab ma la mchod pa dang / mig g.yon pas shes rab la blta ba dang / bde ba bskyed pa'i gtam smra ba de ni lus kyi phyag rgya'i dam tshig dang ldan par bshad do// de ci bsgom zhe na/ rigs kyi sa bon rab tu bsgom// zhes bya ba smos te/ shes rab kyi sa bon rab tu bsgom pa'i rigs kyi bya ba der mi bya ba ni tsum+ba na dang tsu sha na la sogs pa'i bya ba dang ldan pa'i rang rtags gsungs pa/ spong min zhes bya ba ni thabs kyi ting nge 'dzin mi spong ba'o// ngag gi mtshan nyid ji lta bu zhe na/ rang gi rigs kyi rig pa bzlas// zhes bya ba smos te lha mo rig pa zlos pa'o// lus kyi mtshan nyid ji lta bu zhe na/ shes rab la 'dud pa dang / lha mo la phyag 'tshal ba'i sgra kun du smra ba de ni nges par rnam par shes pa dang ye shes kyi mthar phyin pa'i bde bar 'gro ba'o// rnal 'byor ma'i mtshan nyid bshad pa ni dga' ba dang po sna tshogs kyi dus su mthe bong g.yon pas sa la ri mo 'dri ba dang / 'dir 'jug pa dang zur gyis blta zhing lag pa ston pa'o// mchog dga' rnam par smin pa'i dus su rang gi rig pa'i thabs dran pa dang / mkhur ba'am ko sko'am snar thal mo ston pa'o// lhan cig skyes dga' mtshan nyid dang bral ba'i dus su zur gyis blta zhing a na ha'i sngags zlos pa dang / rig pa la lta ba'o// des cir 'gyur zhe na/ bden par smra ba'i rnal 'byor pa// zhes bya ba ste/ don dam pa'i bden pa ston pa'i rnal 'byor ma'o// le'u bcu drug pa'i rnam par bshad pa'o// // de ltar dag byed kyi lha mo bshad nas/ dbang gi lha mo bshad pa ni// de nas rnyed dka' rnal 'byor ma// zhes bya ba gsungs te/ ye shes dang gnas dang sngags las skyes pa'i lha mo byang chub kyi sems dus mnyam du 'byin pa ni rnyed par dka' ba'o// de bzhin mkha' 'gro ma rnams kyi// zhes bya ba ni zhi gnas kyi nam mkha' dang lhag mthong gi nam mkhar 'gro ba'i phyag rgya'o// de ltar ci zhig byed ce na/ bdud rtsi lnga rnams yang dag 'byung // zhes bya ba smos te/ slob ma'i khar byang chub sems kyi bdud rtsi 'bebs pa'o// de yang du yin zhe na/ rgyud 'bum pa las bdun du gsungs te/ sangs rgyas spyan dang / nye ba'i sangs rgyas spyan dang / sgrol ma dang / nye ba'i sgrol ma dang / gos dkar mo dang / nye ba'i gos dkar mo dang / mA ma kI 'ba' zhig dang bdun te/ de rnams la zhi ba'i gzugs su bshad pas/ ya mi ni dang skrag byed ma// 'od ldan ma dang 'jigs gzugs can// kun spyod tshe zad pa su ra// mkha' 'gro ma ni rnam pa bdun// zhes gsungs so// de mdor bsdus pa'i mtshan nyid rgyud phyi ma dang nam mkha' dang mnyam pa'i rgyud du bshad pa ni/ gzugs can ma dang tsum+pa ka / lA ma yongs 'gyur byis bcas ma// mi ldog lha mo e hi ka / zhes bya ba gsungs te/ cung zhig khro bo'i cha byad ston pa ni gzugs can ma dang / nye ba'i gzugs can ma dang / lA ma dang nye ba'i lA ma dang / khaN+Da ro ha dang nye ba'i khaN+Da ro ha dang / mkha' 'gro ma 'ba' zhig go// de rnams kyi mtshan nyid le'u lnga bcu rtsa gcig 'dir bshad pa ni rnal 'byor pa la mngon par blta ba dang / smin ma 'degs shing gar byed pa dang / sngar bzhin khro ba las phyis de zhig nas 'dzum pa dang / gzugs can ma ste sangs rgyas spyan gyi mtshan nyid do// dpa' bo dang gnyis su med pa la dga' ba dang / byis pa sdug kyang rung // mi sdug kyang rung // byin pas 'khyud cing 'o byed pa ni tsum+bi ka ste nye ba'i gzugs can ma ste rgyal rigs gnyis so// zur gyis blta zhing khro gnyer dang smin ma bsgyur zhing sdigs mdzub byed pa dang / ma rangs pas dbugs mi 'byin pa ltar byed pa ni/ lA ma ste rje'u rigs so// phag la sogs pa'i srog chags rnams 'jigs par byed pa ni nye ba'i lA ma ste rigs gnyis yin no// shin tu rgod pa dang slar gnas nas song nas phyir mi ldog pa khaN+Da ro ha ste bram ze'i rigs so// yid kyis kun du sbyor bas snyoms par 'jug pa dang / rkang pa'am gos kyis reg na mi 'tsho ba ni khaN+Da ro ha dang nye ba'i khaN+Da'i rigs so// mkha' 'gro ma ni 'dir zhes pa ni dmangs rigs mtha' yas yin pas mtshan nyid rgya cher ma bshad do// des ci zhig byed snyam na/ dbang po'i dbang sogs yin par 'dod// ces bya ba ni dbang bskur ba dang / tshogs 'khor byed pa dang / mchod pa byed pa dang / khams blta ba dang / bzhi kar rung ba'o// de dag ni khyim du ci zhig 'dri zhe na/ gzugs can mas thod pa/ nye ba'i gzugs can mas dgra sta/ lA mas mche ba/ nye ba'i lA mas ral gri/ gos dkar mos dgra sta/ nye ba'i gos dkar mos rdo rje/ mkha' 'gro mas ni dung 'dri ba yin no// mi thub zla ba dang b+ha ba pa'i zhal snga nas ni sku'i 'khor lo'i brtson 'grus chen po nas brtsams nas// thugs kyi 'khor lo'i rab gtum ma'i bar du nyi shu rtsa bzhi yod pa la/ ris drug dang sbyar na rdo rje sems dpa' la bzhi/ nye ba'i gzugs can ma dang rnam par snang mdzad la bzhi/ tsum+bi ka dang pad+ma gar gyi dbang phyug la bzhi/ lA ma dang dpal he ru ka'i bzhi/ yongs gyur ma dang / rdo rje nyi ma'i bzhi la byis bcas ma dang / rta mchog gi bzhi la mi ldog pa bzhis byas te/ de ltar nyi shu rtsa bzhi yin la e hi ka ni rdo rje phag mo'i rigs yin no zer ro// ye shes kyi lha mo kho na bshad pa ni ma yin gyi zhing skyes dang sngags skyes kyang bshad pa yin te/ mi ldog pa ni zhes bya ste/ sgrub min par ni de bshad do// zhes gsungs pa'o// las dang po'i rnal 'byor ma'i bye brag kyang bshad pa yin no// le'u bcu bdun pa'i rnam par bshad pa'o// // de ltar dbang gi lha mo bshad nas/ da ni tshogs kyi 'khor lo bshad par bya ste/ de nas gzhan yang bshad bya ba// zhes bya ba gsungs pa la tshogs kyi 'khor lo byed pa'i yan lag ni dbang bskur bas las gzhan no// mkha' 'gro ma rnams kyi mtshan nyid ces bya ba ni phyis mchod pa'i lha mo brgyad kyi mtshan nyid do// de rnams kyi mtshan nyid shes nas nam mkha' 'gro ma'i dam tshig la gnas pas bde ba rnyed par 'gyur ro// de ltar mdor bstan nas rgyas par bshad pa ni/ dmar zhing ser ba'i bud med gang // zhes bya ba smos te/ kha dog dmar zhing ser ba dang // spyod lam pad+ma'i dri gtong dang // dbyibs kyi lta stangs zhi ba dang // rnal 'byor pa la zhen pas blta// zhes pa la sogs pa'i mtshan nyid can ni gsung snang ba mtha' yas kyi rigs can no// smin ma'i dbus na rtse gsum yod// ces bya ba ni ri mo gsum pa'i dbyibs la kha dog sngo skya la sogs pa'i mtshan nyid can ni/ thugs mi bskyod pa'i rigs so// gang gi dpral bar rtse gsum pa// zhes bya ba ni dpral bar rtse gsum pa'i dbyibs dang / kha dog dmar ser la sogs pa'i mtshan nyid dang ldan pa ni sgrol ma ste he ru ka'i lA ma'i rigs so// 'khor lo gang gi dpral ba'am// zhes bya ba ni dbyibs dang kha dog sngon po dang ldan pa'i mtshan nyid dang ldan pa ni rnam par snang mdzad kyi rigs so// gang zhig mig sman nag 'dra zhing // kha dog dkar zhing mtho ba dang // zhes bya ba ni dbyibs la sogs pa'i mtshan nyid dang ldan pa'i yum rdo rje phag mo'i rigs so// ser zhing ser ba'i mdog 'drar snang // zhes bya ba'i kha dog dang / mig mi g.yo ba la sogs pa'i dbyibs dang ldan pa'i khaN+Da ro ha'i rigs so// gang zhig rtag par sha la dga'// zhes bya ba spyod lam dang / mig sman gyi mdog la sogs pa'i mtshan nyid dang ldan pa ni nam mkha' 'gro ma'i rigs so// sprin gyi mdog 'dra'i bud med gang // zhes bya ba'i kha dog dang / so ni mi mnyam par gnas shing // zhes bya ba'i dbyibs dang / rtag gdug pa yi las la dga'// zhes bya ba la sogs pa'i spyod lam dang ldan pa ni gzugs can ma'i rigs so// mkha' 'gro ma yi tshogs 'di dag // ces bya ba ni/ rigs gsum yab yum lnga'i tshogs so// zhes bya ba ci'i phyir gsungs she na// sgrub pa po la phan pa'i phyir// zhes bya ba la sogs pa gsungs te/ tshogs kyi 'khor lo la phan pa'i phyir ro// le'u bco brgyad pa'i rnam par bshad pa'o// // tshogs kyi 'khor lo'i lha mo bshad nas// mchod pa'i lha mo bshad pa ni// de nas gzhan yang bshad bya ba// zhes bya ba gsungs te// dpa' bo'i lha mo la gzhan yang bkas gnang bas mchod pa byed pa'i lha mo bshad par bya'o// rnam par snang mdzad la sogs pa'i rigs can gyi rnal 'byor pa la mchod pa'i yan lag tu bkas gnang ba yin no// sgrub pa po yis lA ma yin// zhes bya ba ni mchod pa'i phrin las byed pa'i sgrol ma'i rigs kyi lha mo ni lA ma'o// de yang rigs kyi bye brag gis lnga yod pas mtshan nyid kyi khyad par dang zhes bya ba smos te/ de yang kha dog gi mtshan nyid kyi khyad par dang / dbyibs kyi mtshan nyid kyi khyad par dang / spyod lam gyi khyad par dang / zla mtshan 'byung ba'i khyad par dang bcas pa'i phyag rgya dang / phyag rgya'i yan lag gi khyad par gyi yan lag gi tshig shes par bya'o// de ltar mdor bstan nas rgyas par bshad pa ni/ bud med gang zhig bzhin zlum zhing sma ra dang smin ma ring ba dbyibs kyi mtshan nyid do// gos gtsang ba dang / sems zhi ba dang / bden par smra ba dang / dam pa'i chos la dga' ba ni spyod lam gyi mtshan nyid do// de'i yan lag gi phyag rgya ni rnal 'byor bas mthe chung dang / mthe bo gnyis so sor gshibs la sor mo rnams brkyang ba ni pad+ma'i phyag rgya'o// lag pa g.yon pas kha sbub tu byas pa la g.yas pas de'i steng du kha sbubs nas g.yon pa'i sor mo'i bar du g.yas pa'i sor mo gzhag pa ni rus sbal gyi phyag rgya'o// de'i len du rnal 'byor mas pad+ma'i lan ri dgas kyi phyag rgya 'dzin pa spyan ras gzigs dbang phyug gi phyag rgya ste/ g.yon pa'i khu tshur nu ma g.yon pa'i steng du bzhag pa ni rus sbal gyi lan du rdo rje khu tshur pus mo'i steng du bzhag pa ni byams pa'i phyag rgya'o// tshes bcu la zla mtshan 'byung ba dang / spyod lam ni khyim du pad+ma bri ba'o// de ltar rdo rje rigs kyi lA ma bshad nas pad+ma rigs kyi lA ma bshad pa ni/ mchu ring zhing mig dkyus ring ba ni dbyibs so// dmar ser ni kha dog go// phyug pa la sogs pa ni yon tan no// ring min thung min ni dbyibs so// sna tshogs pa'i gos la dga' ba ni spyod lam mo// dpral bar ri mo gsum yod pa dang / skra mtshams gyen du bltas pa ni dbyibs so// dgod cing dga' ba la sogs pa ni spyod lam mo// de la rnal 'byor pas mdzub mo g.yon pa bsgreng ba mdung gi phyag rgya bstan pa dang rkang pa g.yon pa bskum pa'i gar bstan nas rnal 'byor mas lan du lag pa g.yon pa'i mdung ni phyag rgya byed pa dang / g.yon pa bskor nas 'gro ba ni phyag rgya'i lan no// bcu bzhi dang tshes brgyad ni zla mtshan gyi dus so// khyim du mdung rtse gsum pa bri ba ni spyod lam mo// 'jig rten dbang phyug gi lA ma ston pa nas/ las kyi rigs kyi lA ma ston pa'i bar mkhur tshos su khung bu snang ba ni dbyibs so// dmar ser ni kha dog go// skra 'khyil ba ni dbyibs so// dpral ba dar gyis bcings pa ni spyod lam mo// dpral bar ri mo gcig yod cing mgrin pa ring ba ni dbyibs so// gos dmar po la dga' ba ni spyod lam mo// g.yas pa'i khu tshur gyi mdzub mo bsgrengs nas mdung gi phyag rgya bya ba dang / g.yon pa'i pus mo'i thad kar kha thur du bya ba ni dril bu'i phyag rgya bstan pa'o// rnal 'byor pas g.yon nas ldog pa lan yin no// las kyi lA ma bstan nas he ru ka'i lA ma bstan pa ni thung zhing byin pa sbom pa ni dbyibs so// gos ser la dga' ba ni spyod lam mo// bud med de g.yas pa'i khu tshur gyi gung mo bsgreng ba ni rdo rje'i phyag rgya'o// gnyis pa dung gi phyag rgya ni sor mo thams cad kyi rtse mo bcum pa'o// rnal 'byor mas g.yon nas yongs su ldog pa ni phyag rgya'i lan no// bcu bzhi ni zla mtshan 'byung ba'i dus su// khyim du rdo rje 'dri ba ni spyod lam mo// he ru ka'i lA ma bstan nas/ phag mo'i lA ma ni lus kun la spu yod pa ni dbyibs so// mig nag cing ser ba ni kha dog go// sbom pa la sogs pa ni dbyibs so// glu mkhas pa ni spyod lam mo// sprin gyi mdog can ni kha dog go// de la rnal 'byor pas lag pa'i sor mo bcu brkyang nas glu'i phyag rgya bstan pa ni khu tshur g.yon nas mdzub mo bsgreng ba mdung gi phyag rgya bstan par bya'o// rnal 'byor mas g.yon nas ldog pa ni phyag rgya'i lan no// tshes bcu gcig ni zla mtshan 'byung ba'i dus so// khyim du rdo rje 'dri ba ni spyod lam mo// le'u bcu dgu pa'i rnam par bshad pa'o// // de ltar lha mo gsum gyi mtshan nyid bstan nas/ lha mo gsum gyi brda bstan pa ni/ de nas gzhan yang bshad bya ba// zhes bya ba gsungs te/ de la dang po dbang gi lha mo'i brda bstan te/ mkha' 'gro g.yon gyi grwa rnams te// zhes bya ba ni ye shes dang gnas dang sngags las skyes pas so// g.yon gyi brda ni zhi gnas kyi bde ba dang / lhag mthong stong pa nyid sgom pa ni brda'o// dgos pa ci yin zhe na/ spun dang sring mor shes pa'o// kha sbyor dang mnyam sbyor las brda 'di rnams ni sangs rgyas dang byang chub sems dpa'i brda yin pas tha mal pa'i spyod lam bzhag nas zag pa med pa'i spyod lam la 'jug pa yin no zhes gsungs so// rgyud 'dir sbyor ba'i dus su spun dang sring mor shes par bya ba dang / dngos gzhi'i tshe de bzhin gshegs pa'i brda byed pa dang gnyis ka yin par shes par bya'o// de ltar mdor bstan nas rgyas par bshad pa ni lag pa g.yon pa ston pas phyag 'tshal ba dang srin lag ston pas phyag 'tshal ba la sogs pa'i lan du ston pa ni sbyor ba'i tshe na'o// ngo shes par byed pa dang / dngos gzhi zag bcas kyi spyod pa btul nas zag med kyi spyod pa la 'jug pa yin no// lhag ma ni go sla bas ma bshad do// le'u nyi shu pa'i rnam par bshad pa'o// // de ltar dbang gi lha mo'i brda bstan nas/ tshogs kyi 'khor lo dpa' bo'i lha mo'i brda bshad pa ni/ de nas yang dag phyag rgya yi// mtshan nyid nga yis bshad par bya// zhes bya ba smos te/ lag pa'i phyag rgya'i mtshan nyid ni sbyor ba'i tshe na ngo shes par byed pa'am dngos gzhi'i tshe sangs rgyas kyi spyod lam ston pa'o// dngos gzhi de ltar byas kyang ci zhig thob par 'gyur zhe na/ gsang ba'am ni don chen la// phyag rgya 'di ni sbyar bar bya// zhes gsungs pas/ dngos grub lha las len pa'am/ rnal 'byor ma las len pa gnyis su shes par byas te/ dngos grub lha las len pa ni lha'i snying gar bcug pas rnal 'byor mngon sum bskyed pa'i byin rlabs kyis lam ston pa yin la/ rnal 'byor ma las dngos grub len pa ni stong pa nyid kyi lam mngon sum du rtogs pas mngon sum gyi lam yin no// de ltar mdor bstan nas rgyas par bshad pa ni/ bud med gang spyi gtsug la reg pa zhes bya ba smos te/ bud med gang zhig ye shes dang zhing dang sngags las skyes pas so// de spyi gtsug la reg pa'i tshe kho mo la rtsa a wa d+hU tI nam mkha'i rtsa yod ces ston pa yin no// phyag rgya'i lan du/ mgo bo de la bstan par bya// zhes bya ba ni kho bo'i bde ba ni stong pa nyid rtogs par 'dod ces smra ba yin no// de lta bu gang zhig dpral ba ston pa la sogs pa thams cad ni nam mkha'i rtsa ston par nus so zhes ston pa yin la/ mkhur tshos ston pa la sogs pa lan gyi phyag rgya thams cad ni bde ba stong pa nyid mngon sum du sgom zhes ston pa yin no// brda mi 'dra ba mang po ni tshogs kyi 'khor lo'i rnal 'byor ma sum cu rtsa bdun gyi khyad par ro// le'u nyi shu rtsa gcig pa'i rnam par bshad pa'o// // de ltar dpa' bo'i brda bstan nas/ bkas gnang ba mchod pa'i lha mo'i bshad pa ni/ de nas gzhan yang bshad bya ba// zhes bya ba gsungs te/ yan lag ji bzhin cho ga bzhin// zhes bya ba ni nying lag gi sor mo'i brda'o// dgos pa ci zhig ce na/ spun dang srin mor shes par 'gyur ba'o// de ltar mdor bstan nas rgyas par bshad pa ni/ sor mo gcig ston pa ni phyag 'tshal ba'o// gnyis ston pa ni phyag 'tshal ba'i lan no// 'di ni rnal 'byor ma kun gyi// zhes bya ba ni dag byed kyi dbang gi lha mo dang dpa' bo'i lha mo bka' bsgo ba bskyed/ de 'og ma lus kun spyod ma// zhes bya ba ni rigs lnga'o// thun mong gi phyag 'tshal ba dang de'i lan yin no// mdzub sor gnyis bkug mig gi rgya// zhes pa ni a wa d+hU tI kha 'byed shes sam zhes dris pa yin no// sngags pas gang la de bstan te// zhes bya ba ni mchod pa'i lha mo sum cu rtsa bdun pa'o// de'i phyag rgya'i lan du mdzub sor gnyis bkug nas de nas brtsams te ji srid 'tsho'i bar du brtan pa ni bde ba mi nyams pa la dbang thob par the tshom med do// rdo rje phag mo lta bu gang zhig gung mo ston par byed na rnal 'byor pas mdzub mo bstan par bya'o// gang zhig srin lag ston pa ni rab tu gtum ma'o// de nas brtsams te gang zhig dpral ba ston pa zhes bya ba tha mar bstan pa ni shing grib ma'i brda'o// de'i lan lce nas brtsams te lte ba'i bar du bstan pa ni dpa' mo'i brda ste/ thugs kyi 'khor lo la bstan pa bzhin du sku dang gsung la sogs pa la bstan pa yin no zhes bsgre bar bya ba'i phyir/ 'di ni rnal 'byor ma kun gyi// rim bzhin yan lag phyag rgya yi// zhes bya ba smos te/ thugs ji lta ba bzhin du gsung dang sku dang dam tshig mkha' 'gro ma las kyang go rims bzhin du yan lag phyag rgya yin no// 'di dag rtags bdun bstan gsang ba// zhes bya ba ni chags pa'i lam gsang ba pa rnal 'byor ma'i brda'i rtags shes nas/ yang dag lta ba grub par 'gyur// zhes bya ste/ sa bcu gcig gi ye shes kyi dngos grub thob par 'gyur ro// rnal 'byor pa kha dog dang dbyibs kyi mtshan nyid dang brda yang mi shes la rnal 'byor ma dbang bskur ba thob kyang brda mi shes na ji ltar rigs drug gi bdag nyid du shes par bya zhe na/ rdo rje mkha' 'gro las lha'i 'khor lo bris la me tog 'phang ba'am lag pas reg pa'am/ yi ge'i sde tshan lngar byas la lag pas reg pa'am/ me tog 'phangs na de'i rigs su shes par 'gyur ro// yi ge de yang gang zhe na/ a ring thung gnyis dang sde tshan lnga'i dang po lnga dang mthar gnas pa'i dang po gnyis kyi steng du yi ge bdun ni de bzhin gshegs pa'i rigs so// i I gnyis dang sde tshan gyi gnyis pa lnga dang / mthar gnas kyi 'og gnyis dang dgu ni rin po che'i rigs so// u U dang sde tshan gyi gsum pa lnga dang / mthar gnas kyi gnyis dang dgu ni pad+ma'i rigs so// e i gnyis dang sde tshan gyi bzhi pa lnga dang dro ba dang mthar gnas kyi tha ma gnyis ni las kyi rigs so// o au dang aM aHdang dbyangs bzhi dang sde tshan gyi tha ma lnga dang / mthar gnas kyi dang po gnyis dang bdun ni rdo rje'i rigs so// las dang po pas gzhan rtogs pa'o// le'u nyi shu rtsa gnyis pa'i rnam par bshad pa'o// // de ltar dag byed dang dbang dang / dpa' bo dang bkas gnang ba'i mtshan nyid kyi le'u bzhi dang brda'i le'u bstan nas kun spyod kyi mtshan nyid bstan par bya ba ni/ de nas gzhan yang bshad bya ba// zhes bya ba gsungs te/ mkha' 'gro ma yi mtshan nyid de// zhes bya ba gsungs te/ mkha' 'gro ma ni kun spyod ma'i rigs te lnga'o// gang gis shes na pho nya mo// zhes bya ba ni kha dog dang dbyibs kyi mtshan nyid shes nas pho nya mo de las kyi phyag rgya bsgrub pa'o// dpa' bo sring mor shes 'gyur ba// zhes bya ba ni/ sngags skyes kyi lha mor shes pa'o// de ltar mdor bstan nas// rgyas par bshad pa ni/ dam tshig can gang rjes chags pas// zhes bya ba smos te/ rnal 'byor ma bsgrub pa'i cho ga ston pa yin no// rnal 'byor ma dam tshig can gang yid du 'ong ba la rjes su chags pa'o// de ji ltar sgrub ce na/ rnal 'byor longs spyod sa gzhi yin// zhes bya ba smos te/ bsam gtan gyi ting nge 'dzin gyi lo tog bskyed pa'i sa gzhi las kyi phyag rgya'o// de yang mnyam sbyor las// sgyu ma dag ni thams cad las// bud med sgyu ma khyad par 'phags// zhes gsungs so// gzhi ni sa gzhir byas nas ni// zhes bya ba ni dge bsnyen gyi sdom pa dang / byang chub sems dpa'i sdom pa dang / sngags kyi dam tshig byin pas sa gzhir byas nas/ rnal 'byor pa'i lus kyi 'khor lo sdom pa mchod par bya'o// gsang ba 'dus pa dang kha sbyor las/ mi yi bud med ma rnyed na// khams blta dud 'gro bsten par bya'o// zhes gsungs pa ste/ sgra'i khams las drangs nas 'khor ba'i 'gram las pha rol tu rgal bar byed pa'i las kyi phyag rgya kun spyod ma 'di la bshad pa yin no// de ci'i phyir zhe na/ de yang rdo rje rtse mo las dud 'gro ste/ 'khor ba'i chu bo rgal dka' bas// sems can dag ni thams cad gnas// ci ltar mi shes rmongs 'gyur ba// de bzhin nga yis sgrol bar byed// ces gsungs pa'i phyir kun spyod ma byol song gi lam zhes bya'o// bsgrub pa bshad nas thun mong gi rtags bstan pa ni go bzlog pa ni zhes bya ba smos te/ mig phab nas zur mig blta ba'o// bzhin rnam par 'gyur ba ni chags pas khyab pas bde ba'o// rtag tu bzhin gyi smin ma g.yo// sna tshogs myur du shes bya ba// zhes bya ba ni dga' ba'i dus mtshon pa yin no// rnam par smin pa dang rnam par bskyod pa dang mtshan nyid dang bral ba ni shugs kyis go bar 'gyur ro// de bzhin mkha' 'gro 'gyur ba'o// zhes bya ba ni sngar gyi lha mo bzhin du 'dir yang mkha' 'gro ma'i rigs su 'gyur bar shes par bya'o// de ltar sku'i rigs bshad pa ni/ rnam 'gyur 'khor ba zhes byas te/ zhes bya ba gsungs te/ bzhin bsgyur zhing ngag gi dkyil 'khor bskul ba dang / ri mo gsum dpral ba na yod pa ni sku'i rigs su nges par 'gro ba'o// thugs kyi mkha' 'gro ma ni/ gal te ldog par gyur na ni// zhes bya ba la gal te bsam par gyur na/ sngar bshad pa'i don rtog med bskyed pa'i ting nge 'dzin la spyod pa gtogs pas de'i gdong rnam par 'jigs pa bzhin 'gyur ba ste rdo rje lta bu'i skad gsal por smra ba yin no// gsung gi rigs ni sgra khu byug ltar gsal ba yin no// de kun spyod pa la rigs lnga ston pa ni khyim du rdo rje me long 'dri na nam mkha'i rtsa yod pas snyoms par 'jug pa sngar ston pas thugs kyi rigs dang / ral gri me long dang bcas pas rin po che'i rigs dang / rgyal mtshan me long dang bcas pas pad+ma'i rigs dang / mdung me long dang bcas pas sku'i rigs dang / me long kha sbyor 'dri ba'i mtshan nyid 'di dag dang ldan pa'i mkha' 'gro ma kun spyod ma rnams kyi nang nas mchog yin par shes par bya'o// le'u nyi shu rtsa gsum pa'i rnam par bshad pa'o// // de ltar kun spyod ma'i mtshan nyid bshad nas de'i brda bshad pa ni/ de nas yang dag bshad bya ba// zhes bya ba gsungs te/ sgrub pa po'i brda rnams byas pas spun dang srin mor shes par 'gyur ba ni dgos pa'o// de ltar mdor bstan nas rgyas par bshad pa ni po tang+gi zhes bya ba la sogs pa gsungs pa yin no// kha sbyor las dngos grub sgrub pa'i tshe bza' ba dang bcas pa'i spyod pa btul nas sangs rgyas dang byang chub sems dpa'i brdar gyur pa'i spyod pa la zhugs pa dang dngos grub len pa'i thabs su gsungs so// ci'i phyir thabs yin zhe na/ zag pa med pa'i brda yin pa'i phyir ro// thog mar phyag 'tshal nas ga muHdang lum+pA zhes 'gro 'ong ston pa dang / de hi zhes bya ba nas brtsams te a mr-i ta na'i bar gyis dbang bskur ba'i rtags dang / sa ga mo nas zhes bya ba'i bar gyis tshogs kyi 'khor lo yan lag gi brda'o// kun+ta zhes bya ba nas an+ta zhes bya ba'i bar gyis mchod pa'i yan lag go// sha naM zhes bya ba nas brla la reg pa zhes bya ba'i bar gyis khams lta ba'i yan lag go// le'u nyi shu rtsa bzhi pa'i rnam par bshad pa'o// // de ltar le'u lngas lha mo'i brda bshad nas/ lha mo dang rnal 'byor pa'i lus la lha dgod nas mchod pa bya ba ni/ de nas don kun 'dod pa zhes bya ba la sogs pa smos te/ dngos grub kyi don thams cad bskyed pa'i rtsa ba'i sngags so// bya ba byed pa ni yi ge btu ba'i tshe mi gsal ba/ rnal 'byor pa mos pa dman pa'i sems can rmongs shing mi shes par 'gyur pas rtsa ba'i gsang sngags gsal bar gsungs pa'o// de ltar mdor bstan nas rgyas par bshad pa ni dpa' bo dang rnal 'byor ma'i lus la dgod pa'i sngags yi ge btu ba'i tshe mi gsal ba gsungs pa ni 'di yin te/ na mo b+ha ga wa te zhes bya ba la sogs pa'o// rkang pa brgyad po des bdud rtsi lnga dang cang te'u dang chang dang 'khyud pa'i lha mo brgyad kyis mchod pa yin no// kar kar zhes bya ba la sogs pa dang dpa' bo nyi shu rtsa bzhi dgod pa dang / sku gsung thugs kyi dpa' mo sum cu rtsa bdun pa dgod par bya'o// hUM dang phaT kyi mtshams ma phye ba'i rtsa ba'i sngags 'di ni rnal 'byor ma la ye shes 'bebs pas na gsang ba'i tshig gi le'u zhes bya bar gsungs te/ rnal 'byor ma sgrub pa'i cho ga'o// le'u nyi shu rtsa lnga pa'i rnam par bshad pa'o// // de ltar tshogs kyi 'khor lo le'u bcu gnyis bshad nas/ le'u dang po rdzogs pa'i rim pa rgyas par bshad pa bstan pa ni/ de nas zhes bya ba la sogs pa gsungs pa yin no// gzhan yang 'jig rten ni/ gsum po dag na yod min pa// zhes bya ba ni bskyed pa'i rim pa las gzhan pa tshogs kyi 'khor lo dang zhi ba'i btung ba dang pho nya'i gtsang sbra ni sa 'og dang / sa steng dang / sa bla gsum du rnyed par dka' ba'o// yang na 'dod pa dang gzugs dang gzugs med par rnyed par dka' bas na yod min pa zhes bya'o// shrI he ru ka'i sngags shes na// zhes bya ba ni yid skyob par byed pa'i gsang sngags te/ gtsang sbra rnam pa gsum mo// gsang sngags thams cad yongs dor ba// zhes bya ba ni spyod pa dang bya ba dang gnyis ka dang rnal 'byor gyi rgyud kyi sngags thams cad yongs su 'dor ba'o// de ltar mdor bstan nas rgyas par bshad pa ni/ rim dang rim min bzlog pa yis// zhes bya ba la sogs pa gsungs te/ rim dang rim las bzlog pa gang zhig yin zhe na/ pho nya rnams zhes bya ba gsungs te/ pho nya ni phyag rgya bzhi ste las dang chos dang dam tshig dang phyag rgya chen po'o// de dag gang mtshan nyid ni rim dang rim las bzlog pa'o// chags pa'i lam pa'i las kyi phyag rgya'i dbang du byas na g.yas skor dang g.yon skor gyis bkod pa ni rim dang rim las bzlog pa'o// grol ba'i lam pa'i dbang du byas pa'i chos dang dam tshig gi phyag rgya ni dbugs phyir rgyu ba dang / nad du 'jug pa'i rim dang rim las bzlog pa'o// rang lhag par gnas pa'i dbang du byas nas sgyu ma lta bu dang stong pa nyid ni rim dang rim las bzlog pa'o// mtshan nyid de dang ldan pa'i pho nya mo rnams ni zhi gnas dang lhag mthong mngon sum du skye ba'i rgyur yang dag gnas zhes bya'o// des 'bras bu cir 'gyur zhe na/ 'og dang steng grub rtag tu ster// zhes bya ba smos te/ 'og ni sku'i dngos grub bo// steng ni thugs kyi dngos grub bo// steng gi sgras 'phangs pas sa spyod gsung gi dngos grub 'grub pa'o// rtag tu ster zhes bya ba ni phyag rgya bzhi rgyu nus pa thogs med yin pas 'bras bu skye bar gdon mi za ba'o// dngos grub thams cad ji ltar ster bar 'gyur zhe na/ bdag gi pho nya mo kun 'gro// zhes gsungs te/ dngos grub gsum la khyab pas na kun 'gro'o// pho nya mo de kun grub ster// zhes bya ba ni rgyu yin pa des na dngos grub ster bar 'gyur ro// de ltar bsgrubs pa'i 'bras bu bshad nas dad pa'i 'bras bu ni/ mthong dang de bzhin reg pa dang / zhes bya ba smos te/ grol ba'i lam pa'i byang chub sems dpas yid du 'ong ba'i gzugs mthong ba nas brtsams te/ sgra thos pa dang dri bsnams pa dang ro myangs pa dang yid du 'ong ba'i reg bya'i bar du'o// de yang chags pa'i lam pa'i dbang du byas nas/ tsum+pa na dang rtag tu 'khyud// ces bya ba smos te/ khas kha la reg pa dang 'khyud pa dang snyoms par zhugs pa la sogs pas nam mkha'i rtsa'i reg bya yul du byas pa'o// rnal 'byor gnas pa'i khyad par nyid// ces bya ba ni/ pho nya'i lam pa'i rnal 'byor dang grol ba'i lam dang rang lhag par gnas pa'i rnal 'byor pa'o// gnas kyi khyad par ni phyag rgya'i dbye bas rnam pa bzhir phye ba'o// ji srid rnal 'byor tshogs rnams ni// zhes bya ba ni chags pa'i lam dang grol ba'i lam dang rang lhag par gnas pa'o// thams cad dngos grub byed par bshad// ces bya ba ni phyag rgya gsum gyis bsam gtan gyi ting nge 'dzin mngon sum du bskyad pa dang phyag rgya chen pos zag pa med pa lhag mthong thob pas ni/ thams cad dngos grub byed par bshad// ces gsungs so// de ltar grub pa'i 'bras bu dang dang po'i 'bras bu gnyis bshad nas/ da ni rgyu ston pa yin te/ bde ba kun la sbyin bya yi// zhes bya ba ni zhi gnas bde ba dang lhag mthong stong pa nyid mngon sum du byed par sbyin par bya zhes sa bon ston pa yin no// gzhan du nam yang ma yin no// zhes bya ba ni/ rnam bshad ni rnam pa bdun te sde snod gsum la gnas pa'i go rims lam du byed pa dang / rgyud sde bzhi la bskyed pa'i rim pa'i dbang thob pa rnams la nam yang sbyin par mi bya'o// bde can kun zhes bya ba gang yin zhe na// ma dang zhes bya ba rdo rje slob dpon dang dbang dus gcig tu bskur ba dang / sring mo ni rang dang lhan cig tu dbang bskur ba'o// bu mo ni rang gis dbang bskur ba'o// chung ma ni bla mas gnang ba'o// de rnams shugs kyi rdo rje slob dpon dang bdag nyid dang rang gis dbang bskur ba'i slob ma dang / rnal 'byor ma la ltos te rnal 'byor pa rnams kyang mtshon pa yin no// gang zhig rtag tu sngags sbyin pa// zhes bya ba ni yid skyob par byed pa'i sngags de'i dbang byin pa rnal 'byor pa de rnams kyi gtsang sbra gsum po de nyid mngon sum gyi lam gyi cho gar bshad do// de ltar rten gyi gang zag bshad nas/ da ni thabs ston pa ni/ de nas rnal 'byor rgyud du ni// zhes bya ba la sogs pa gsungs te/ rnal 'byor rgyud ni phyi ma'i phyi ma 'di nyid yin te/ thabs kyi rgyud lnga dang shes rab kyi rgyud bzhi las gos dkar mo'i rgyud yin pa'i phyir ro// rnyed dka'i dam tshig nga yis bshad// ces bya ba ni bsam gtan dang po'i ting nge 'dzin dngos su bskyed pa'i thabs ni tshogs kyi 'khor lo yin pas ngas bshad pa yin no// skyes pa bud med g.yon nas 'gro// zhes bya ba ni zhi gnas bde ba dang lhag mthong stong pa nyid kyi bde ba mngon sum mo// 'dod pa'i dngos grub ster bar byed// ces bya ba ni zhi gnas dang bde ba mngon sum du bskyed pa'o// rigs ldan rnams ni mchod par bya// zhes le'u dang por gsungs pa bshad par bzhed nas/ khyim dang zhing du rnam gnas pa// zhes bya ba ni khyim ye shes pa'i 'khor lo ni khyim mo// sku gsung thugs kyi 'khor lo ni zhing ngo // rnam gnas ni dam tshig gi 'khor lo ste gnas brgyad do// de skad du yang kun spyod las// khyim lnga dang ni yul rnams dang // zhes gsungs so// shin tu ring yang shes par 'gyur// zhes bya ba ni kha dog dang dbyibs dang spyod lam dang brda rnam pa gsum gyis gnas nyi shu rtsa bzhir skyes kyang phan tshun rnal 'byor par shes par 'gyur ro// de ltar tshogs kyi 'khor lo bshad nas zhi ba'i btung ba bshad pa ni/ he ru ka las sbyor gzhan med// ces bya ba gsungs te/ ro rdo rje ma la sgyu ma lta bur rtogs pa ni he ru ka la sbyor ba'o// gzhan med ces bya ba ni zhi ba'i btung ba las gzhan med pa'o// slob dpon rnal 'byor ma nyid yin// zhes bya ba ni zhi ba'i btung ba'i rgyu tshogs pa yin pas na slob dpon zhes rtogs pa yin no// rgyud 'di rnams su sgrub pa po// zhes bya ba ni zhi ba'i btung ba bsgom pa'i rnal 'byor pa'o// legs par gyur pa nyid yin te// zhes bya ba ni rang bzhin brgyad cu dang bral ba'o// brnyas mi bya zhing spang mi bya// zhes bya ba ni bde ba sgyu ma lta bur rtogs pa'i rgyu yin pas lus ngag gis brnyas par mi bya zhing sems kyis spang bar mi bya'o// nus pa yis ni mchod par bya// zhes bya ba ni sbyor ba'i tshe na 'dod pa'i yon tan lngas mnyes par bya'o// de bzhin zhi ba'i btung ba bshad nas pho nya'i gtsang sbra bshad pa ni/ kA ka la sogs brgyad po ni// zhes bya ba gsungs te/ pho nya'i gtsang sbra'i thog mar zag pa med pa'i sdom pa bsrungs la kA ka la sogs pa'i lha mo brgyad kyis srung bar byed pa yin no// kA la sogs pa brgyad ni rnam rgyal la sogs pa brgyad yin pas des bsrung ba yin te de yang rgyud bla ma las/ rnam rgyal la sogs khro bo rnams// kA ka la sogs yang dag sprul// zhes gsungs so// mos dang dad pa 'phel byed pa// zhes bya ba la rnam shes la mos pa 'phel ba dang ye shes la dad pa 'phel ba'o// rtag par dngos grub rnams kyi rgyu// zhes bya ba ni phyis 'byung ba'i dam tshig brgyad do// dam tshig rnams kyang spyod pa'o// zhes bya ba ni dam tshig bsrung ba la mkha' 'gro ma brgyad kyis bsrung ba'o// de lta bu'i bdud 'joms pa'i mkha' 'gro ma brgyad bshad nas shes rab ye shes kyi dam tshig bshad pa ni/ lha mo gzhan dang kun sbyor ba// zhes bya ba smos te/ dang po rnam bshad kyi dam tshig bzhi smos pa ni lha mo gzhan ni dbang bskur ba'o// de dag dang kun du sbyor ba ni bsnyen sgrub ma byas par sbyor ba'o// dam tshig dang ni mi ldan par// rig ma bsten par dga' ba dang // zhes bshad pas dbang mi bskur ba dang snyoms par mi sbyar ba dang / 'dod chags par 'gyur ba dang zhes bya ba ni/ dbang bskur ba yin yang rang bzhin brgyad cu dang ldan pa'o// gnyis med ces bya ba ni gzung 'dzin gnyis dang bral ba'i gnyis med du shes pa'o// gzugs med ces bya ba ni dga' bral du song ba'o// de las bzlog pa yongs gcod bshad pa ni/ dam tshig spyod pa spyad pa dang // zhes bya ba ni dam tshig dang ldan pa la spyod pa ni snyoms par 'jug pa'o// bud med dbang phyug shin tu sbyor// zhes bya ba ni rang bzhin brgyad cu dang bral ba'o// tshangs par spyod dang de bzhin gzhi// zhes bya ba ni gzung 'dzin dang bral ba'i 'od gsal ba zag pa med pa bsrung bas na gzhi'o// khro med rgyun gyis kun spyod pa// zhes bya ba ni dga' bral du mi 'gro ba'i bsrung ba'i kun du spyod pa'o// 'di brgyad dam tshig kun spyod yin// zhes bya ba ni shes rab ye shes kyi dbang bskur ba'i dam tshig go// de sgrub pa la gnas pa rnams kyi dam tshig tu shes par bya'o// de ltar dam tshig bshad nas// rgyud rnams kun gyi thun mong ste// zhes bya ba ni pho nya'i gtsang sbra dngos bshad pa yin no// stong pa nyid mngon sum du rtogs pa 'di spyod pa dang bya ba dang gnyis ka'i rnal 'byor pa rnams kyi mngon sum du thun mong du snang ba yin pas gnod pa byed pa'i gtan tshigs med par gzhom par mi bya zhing gdags par mi bya ba'o// de ji ltar bsgom zhe na/ dad pa nyid kyis blang bya yi// zhes bya bas te/ nam mkha'i rgyu dang tshogs pa las bde ba rtog pa med pa'i nges pa'i shes pa 'dren pas gus par blang ba'o// mig gis mthong ba dang / rna ba dang / sna dang / lce dang lag pas ma yin no// gsang ba 'di ni ma bstan cing // zhes bya ba 'di ni grol ba'i lam pa la mi gnas/ lus kyi bar gyis chos kyi phyag rgya las dbang thob pa yin yang // reg bya rdo rje ma'i gsang ba 'di ma bstan cing rab tu sbas pa yin na ci'i phyir grol ba'i lam pa la mi bstan zhe na/ blo ldan mthe'u chung bskyod par ni// zhes bya ba smos te/ blo ldan ni chags pa'i lam pa'o// mthe chung bskyod pa ni rtsa tha ma'i sgo sprad pa'o// pho nya mo rnams yang dag gnas// zhes bya ba ni dung can dang / pad+ma can dang ri dgas can rnams las kyi phyag rgyar yang dag par gnas pa'o// de ltar thabs bshad nas zhar la bskyed rdzogs gnyis ka'i rgyu'i rgyud bshad pa ni/ dag dang ma dag 'dres pa ste// zhes bya ba gsungs te/ dag pa ni bskyed pa'i rim pa bsgom pa'o// ma dag pa ni bdud rtsi rnam pa lnga la longs spyod pa'i rdzogs pa'i rim pa bsgom pa'o// 'dres pa ni bskyed rdzogs gnyis ka bsgom pa'o// de'i ming gi rnam grangs ni/ mnyes byed rnam par dag pa dang gsal byed ces bya ba gsungs te/ yon tan dang ldan pa'i ming gsum mo// le'u nyi shu rtsa drug pa'i rnam par bshad pa'o// // de ltar le'u dang po'i 'bras bu dang rgyu dang thabs rnam pa gsum gyi sgo nas bshad nas/ da ni sbyor ba dang / dngos gzhi dang / mjug rnam pa gsum gyi sgo nas bshad par bzhed nas/ de nas rnal 'byor spyod pa brtul zhugs zhes bya ba la sogs pa gsungs te/ rnal 'byor pa ni gtsang sbra gsum bsgom pa'o// spyod pa ni gtsang sbra rnam pa gsum gyis so// brtul zhugs ni gtsang sbra gsum ni dngos gzhi'o// sbyor ba ni mchod par shes par bya'o// bskyed pa'i rim pa la yang spyod pa dang brtul zhugs yod na rdzogs pa'i rim pa dang khyad par ci yod ce na/ pho nya mo rnams rab sgrub byed// ces bya ba gsungs te/ phyag rgya bzhi dang byang chub sems 'bab pa'i bde ba'i dbang po dang / bde ba bskyed pa'i bag chags rgyu'i rkyen dang / slob dpon gyi gdams ngag dran par byed pa mtshungs pa de ma thag pa'i rkyen las bsam gtan gyi sdom pa rnam shes dang zag pa med pa'i sdom pa ye shes skyes pas rab sgrub byed ces bya'o// myur du 'grub ces bya ba ni mngon sum du rtogs par byed pa yin te/ 'bras bu yod ces bya ba yid// ces gsungs pa'i phyir ro// pho nya rnams kyis tshig thams cad shes par bya'o zhes bya ba ni gtsang sbra gsum la sbyor ba dang / dngos gzhi dang mjug gsum du phye ba ni tshig thams cad do// de ltar mdor bstan nas rgyas par bshad pa la dang po mchod pa bstan nas/ yul dang yul du nye bar song // zhes bya ba smos te/ gnas nyi shu rtsa bzhir rnal 'byor pa de rab tu song zhing sgrub pa'o// kha cig ni rgyud bla ma las bshad pa'i sbyangs pa'i yon tan gyi 'khor lo spyod par sgom pa yin la de'i yan lag tu gnas nyi shu rtsa bzhir rgyu zhing rnal 'byor ma 'tshol ba yin no zhes zer ro// de ni rigs pa ma yin te/ rdzogs pa'i rim pa'i ting nge 'dzin las langs pa'i tshe phyogs las rnam par rgyal ba dang pha rol tu phyin pa'i spyod pa bya'o zhes kha sbyor las gsungs pa dang 'gal ba dang / rdo rje mkha' 'gro las kyang // bcos ma'i bsgom pa spang bar bya// bcos pa'i bzlas pa'ang spang bar bya// de la sogs pa'i bcos ma kun// rnal ma'i sbyor ba'i tshul la min// zhes gsungs pas sbyangs pa'i yon tan gyi lhar bskyed pa'i don med do// 'o na yul der ci'i phyir rgyu snyam na/ pho nya'i gzugs su mtshon pa yin// zhes gsungs te/ kha dog dang dbyibs dang spyod lam gyis mtshon pa dang brda gsum gyis mtshon pa'o// de shes pas 'bras bu ci 'grub ce na/ pho nya ral gri'i so 'dra zhing // dag byed bsod nams 'phel byed yin// zhes gsungs te/ dag byed ni rang bzhin brgyad cu dang bral ba'o// bsod nams 'phel ba ni lhag mthong gi ye shes skyes pa'o// de bzhin pho nya legs 'dres pas// zhes bya ba ni de bzhin ni dpe ral gri'i so 'dra ba la bsnyegs so// ral gri 'dra ba su zhe na/ pho nya legs 'dres pas zhes bya ba smos te/ thams cad las ni sems bsdus nas// nang gi bdag nyid dbye byed pas// gnas pa'i lus kyi reg bya ni// thog ma'i blo ni lhan skyes yin// zhes bshad pas rang bzhin brgyad cu dang bral ba la legs par 'dres pa'o// sgrub pa po yis dngos grub thob// ces bya ba ni phyag rgya bzhi dang sbyor ba las dngos grub gsum thob pa'o// goms pa mi dgos sam zhe na/ bzlas brjod bsam gtan med par yang // myur ba nyid du grub par 'gyur// zhes bya ba smos te/ dper na bkru sman gyi tshogs pa las nad 'byin pa bzhin du bzlas brjod dang bsam gtan med kyang // rnam shes dang ye shes ni rgyu tshogs pa las skye'o// de ltar shes pa'i 'bras bu dang / bsgrubs pa'i 'bras bu dang / myur ba'i 'bras bu gsum bshad nas/ thabs bshad pa ni/ sngags dang phyag rgyas sgrub pa po// mchod pa nyid la rab tu 'jug // ces bya ba gsungs te/ sngags ni bskyed pa'i rim pa'i lus la lha dgod pa dang / rdzogs pa'i rim pa'i dbugs 'byung 'jug 'khor ba'o// phyag rgya ni bskyed pa'i rim pa'i phyag mtshan dang / rdzogs pa'i rim pa'i phyag rgya bzhi'o// mchod pa ni gtsang sbra gsum gyi sbyor ba rnam pa sna tshogs dang rnam par smin pa la 'jug pa'o// de las gzhan pa'i mchod med de// zhes bya ba ni zhi gnas dang lhag mthong sgrub pa'i mchod pa'o// de ltar bstan bcos rnam nges yin// zhes bya ba ni mjug bsdu ba ste mngon sum gyi lam bstan pa'i snying po yin no// rgyal po ni mi la khur gyis dge slong seng ge ma bsad kyi bar du mtshan nyid kyi theg pa la yang mngon sum gyi lam yod pa yin pa las bsad nas bstan pa'i snying po nub pa yin no// gsang sngags kyi theg pa la ni zhi gnas dang lhag mthong gi lam mngon sum yod pas bstan pa'i snying po ma nub pa yin no// 'o na bstan pa'i snying po yod na/ gsang ba 'dus pa'i le'u bcu bdun pa las mar me mdzad nas 'od srungs kyi bar du ma gsungs so zhes bya ba'i don ci yin zhe na/ las dang po pa'i rnal 'byor ma rtogs pa la dgongs pa yin no// sangs rgyas dang byang chub sems dpa' rnams la ni dus thams cad du mngon sum gyi lam gyis chos kyi rdzogs par longs spyod cing nyams su myong ba'i phyir dge slong ma seng ge'i rnam par thar pa las sa bcu pa'i byang chub sems dpa' rnams la phyag na rdo rje mthu bo che rdo rje rgyan zhes bya ba rdo rje theg pa'i chos kyi 'khor lo bskor ro zhes gsungs so// pho nya dang sbyar ba'i mchod pa bshad nas/ rnam par nyed pa dga' bral gyi gnyen por spyod pa bstan pa ni/ pho nya'i lam la dga' bas kyang // zhes bya ba gsungs te/ chags pa'i lam pa'i sgrub pa po ni dngos grub brtson zhes bya ba ni dga' bral du 'gro ba'i dgos pa'i ro mnyam gyi spyod pa sgom pa'o// de yang gang yin zhe na/ tshogs kyi 'khor lo'i spyod pa ste// rig sngags phyag rgyar yang dag ldan// zhes bya ba nas zhi ba dang rgyas pa la sogs pa'i sngags dang lag pa g.yas g.yon dgang gzar dang blugs gzar du byas pa'i phyag rgya dang ldan pas bdud rtsi lnga'i kha zas la rtag tu spyad par bya'o// kha zas 'ba' zhig dang tshogs kyi 'khor lo byed dam zhe na/ sgrub pa po ni legs pa ru// mnyam par gzhag pas rigs rnams ni// kun la nye bar spyad bya zhing // zhes bya ba gsungs te/ legs par mnyam par gzhag pa ni rang bzhin brgyad cu dang bral ba'o// rigs rnams kun ni gzugs nas reg bya'i bar du yul lnga dga' ba bzhi nye bar longs spyod cing rtog pa med pa'i shes pa skyes pa'i dus su bza' ba ma yin zhes blang dor du mi brtag go// de ltar tshogs kyi spyod pa bshad nas/ zhi ba'i btung ba bshad pa ni don dam du ni dbyer med ces bya ba gsungs te/ don dam bde ba rtog pa med pa sgyu ma lta bu shes pa ni dbyer med pa'o// pho nya mo gnyis grub par zhes bya ba ni gsang ba dang shes rab ye shes kyi sgrub pa'o// dngos grub cho ga la spyod pa ni gsang ba'i dbang bskur ba'i dus su/ pho nya gcig pu kho na yin// zhes bya ba ni bdud rtsi lnga 'byin pa'i yum mo// rab bdag nyid ces bya ba ni/ mchog gi dngos grub dang po'o// dngos grub ni/ sgrub pa dag kyang nye ba dang // zhes bya ba ni 'jig rten gyi dngos grub dang nye ba'o// bla ma'i brgyud pas thob pa'i dbang bskur ba dang / yid skyob par byed pa'i sngags kyi ting nge 'dzin dang ldan pa/ pho nya rnam gsum yang dag bshad// ces bya'o// de ltar gsang ba'i dbang bskur ba'i spyod pa bshad nas pho nya'i gtsang sbra'i spyod pa bshad pa ni dang po'i pho nya'i rnal 'byor pa'i mtshan nyid bstan to// phyag rgya legs sbyor dang tshul ni// zhes bya ba ni rang bzhin brgyad cu dang bral ba'i rtog pa med pa'i ngang tshul can no// chags med stong dang zhes bya ba ni chags med ni bde ba'i ro myang ba'o// tshul khrims ldan zhes bya ba ni sdom pa gsum la gnas pa'o// ye shes rgyu skyes yang dag rdzogs// zhes bya ba ni skye ba snga mar goms par byas pa'o// sems kyi bdag nyid nang par langs// zhes bya ba ni/ dga' ba dang mchog dga' dang / lhan cig skyes dga' las 'das pa'o// 'od gsal ba ni bsgom pa'o// kha cig ni thun bzhi dang por mal nas langs nas/ bskyed pa'i rim pa bsgom pa yin no zhes zer ro// de ni skabs ma yin pas brjod par mi bya ste/ rdzogs pa'i rim pa'i spyod pa ni bskyed rim sgom pa ma yin zhing // bskyed pa rim pa la ni thun bzhir lha'i skur bsgom pa ni dngos gzhi yin pas 'brel ba med pa ma yin no// de ltar rten gyi gang zag bshad nas thabs bstan pa ni/ lus kyi bya ba kun byas nas// zhes bya ba ni rgyud kyi rim pa 'khor lo bzhi dang rtsa gsum bshad pa yin no// lus la shin tu mtshon cha ni// zhes bya ba ni sngags kyi rim pa rlung me'i drod can nyi shu rtsa bzhi bsregs pas na mtshon cha'o// lus la gnas pa kun du spyad// ces bya ba ni ye shes kyi rim pa 'khor lo bzhi las byang chub kyi sems bab pa'o// dag byed byas pa'i lus kyang ni// zhes bya ba ni/ gsang ba'i rim pa dga' ba dang mchog dga' dang lhan cig skyes dga' las 'das pa'i dag byed reg bya'i stong pa nyid sgom pa'o// rtag tu sngags ni brjod par bya// zhes bya ba ni srog a wa d+hU tIr chud pas dag byed kyi lus brtan par gyur pa'o// rnal 'byor sngags rnams nges bsten zhing // zhes bya ba ni tshogs drug gi rlung a na ha'i nang du gsungs pa'o// mtshon cha rnams ni bsgom mi bya// zhes pa ni dbang po drug gi rtsa las byang chub kyi sems phab nas bde ba rtog med skyes pa ni mtshon cha yin la/ de la goms par mi bya ba ni lus dang yid bde ba dga' bral du mi 'gyur ba'o// bram ze sa ra pa'i lugs kyis thig le gnyis shor ba dang gnyis lus pa'i mtshams su bde ba stong pa nyid rtogs pa'i shes pa bskyed par 'dod mod kyi/ mtshon cha rnams ni bsgom mi bya// zhes gsungs pas mchog gi rgyud dang 'gal ba yin no// dam tshig can la khro mi bya// zhes bya ba ni/ shes rab ye shes kyi dbang thob nas bde ba rtog pa zag med kyi rten yin par shes bzhin du nyan thos kyi theg pa'i rjes su 'brangs nas mi gtsang ba'i rdzas yin par smod pa dang / 'jig rten pa'i rjes su 'brangs nas mi tshangs par spyod pa yin no zhes sems pa'i blos las kyi phyag rgya la smod par mi bya'o// mngon par brtson las 'da' mi bya// zhes bya ba ni kha sbyor las gsungs pa bzhin du rgyu'i tshogs pa la brten pa'o// de dang lhan cig bde bar bya// zhes bya ba ni tshogs kyi 'khor lo'i lha mo bde ba dang bsam gtan gyi bde ba sgom pa'o// grol ba'i don dang zhes bya ba ni dag byed kyi lha mo dang zag med kyi bde ba sgom pa'o// de'i don dang zhes bya ba ni de dang grol ba'i dam tshig spyad pa'o// 'di dang lhan cig pa spyod bya// zhes bya ba ni gzhan 'phrul dbang byed ltar bltas pa tsam gyis ma yin pa dang / 'phrul dga' ltar dgod pa dang / dga' ldan ltar lag bcangs dang / mtshe ma ltar 'khyud pas ma yin pa'o// sA lu sum cu rtsa gsum pa'i bzhin du bsam gtan gyi rgyu'i tshogs pa bskyed par bya'o zhes bya ba'i don to// de ltar rnam par nyed pa dga' bral gyi gnyen po spyod pa bshad nas/ dngos gzhi la mtshan nyid dang bral ba'i dus su phyi'i lus ngag gi brtul zhugs bshad pa ni/ mtshan mo rtag par nam mkha'i gos// zhes smos te/ rtog pa dang bral ba'o// gnag dang dmar bar rtag gyur bya// zhes bya ba'i 'bras bu'i he ru ka dang yum rdo rje phag mo'i kha dog go// srog chags yan lag las byung gyon// zhes bya ba ni glang po che dang stag gi pags pa'i gzugs brnyan bgos pa'o// bde ba 'dod pas bde thob 'gyur// zhes bya ba ni bsam gtan gyi bde ba lus bde 'dod pa dang / phyi'i brtul zhugs he ru ka'i cha byad kyis bde ba grub par 'gyur ro// mchod phyir thogs ni yongs spangs gtsang // zhes bya ba ni bskyed pa'i rim pa'i phyag rgya lnga las gcig med kyang lus ngag yid gsum gyi zhen pa spangs pa ni yongs spangs gtsang ba'o// shrI he ru ka'i byin gyis brlabs// zhes bya ba ni shrI ni gnyis su med pa'i ye shes so// he ni rgyu dang bral bas na lus stong par byin gyis brlabs so// ru ni bkod pa dang bral bas na ngag mtshan ma med par byin gyis brlabs pa'o// ka ni gang du mi gnas pas na sems smon pa med par byin gyis brlabs pa'o// bskyed pa'i rim pa'i mchod phyir thogs spangs nas phyi'i brtul zhugs la rgyan med pa yin nam zhe na/ phyag rgya lnga dang yang dag ldan// zhes bya ba smos te/ spyi gtsug gi nor bu dang / rna rgyan dang / mgul rgyan dang / lag [(]bdub [,]gdub [)]dang / tshangs skud rnams ni rus pa'i rgyan dang ldan pa'o// dus kun du ni yang dag spyad// ces bya ba ni bskyed pa'i rim pa ltar dngos gzhi la ting nge 'dzin bsgoms nas ldang ba'i tshe sdud pa ma yin pa dngos dang rjes kyi spyod lam thams cad du phyag rgya lnga'i rgyan dang ldan pa'o// phyag rgya lnga gang zhe na/ mgul rgyan gdu bu rna rgyan dang // spyi bo nor bus rnam par brgyan// mchod phyir thogs dang rnam pa lnga// thal ba dang drug go// dus kun du ni rnam par gnas// zhes bya ba ni dpa' bo gcig pu dang rgyal tshab kyi spyod pa'i tshe spyod lam rnam pa bzhi'i dus thams cad du rnam par gnas pa ste/ tshogs drug gi rtog pa med pa mtshon par byed pa'i phyag rgya drug rnam par gnas pa'o// las dang po pas ji ltar bya zhe na/ mtshan mo brtan par gsal bya zhing // nyin mo gsang ba nyid du bya// zhes bya ba smos te/ mtshan mo tshogs kyi 'khor lo'i dus su gsal bar bya zhing // nyin par 'jig rten pa la gsang ba'i tshe spa bar bya ba yin no// de ltar tshogs kyi 'khor lo dang zhi ba'i btung ba dang pho nya'i gtsang sbra gsum gyi lus dang ngag gi phyi'i brtul zhugs bshad nas gtsang sbra gsum gyi sems kyi gsang ba'i brtul zhugs ni/ tha dad ye shes shin tu sbas// zhes bya ba ni tshogs kyi 'khor lo la ma dad par shes pas 'dod pa'i yon tan lnga la tha dad par snang ba dang / zhi ba'i btung ba la gzung 'dzin gnyis su snang ba dang / pho nya'i gtsang sbra la gzung 'dzin gnyis su tha dad par snang ba'i shes pa nus par byas pa ni sbas pa'o// rab tu zhi zhing dbang po dul// zhes bya ba ni rnam shes la rang bzhin brgyad cu dang bral bas na rab tu zhi ba'o// ye shes la gzung 'dzin gnyis dang bral bas na dbang po thul ba'o// gtsang sbra gsum du shes bya zhing // zhes bya ba ni nyon mongs pa dang shes bya'i sgrib pa dag pas na gtsang sbra ste/ de yang // zhi gnas stong pas dben pa dang / sgyu ma lta bu dang dngos por 'dzin pas dben pa dang / stong pa'i ye shes gnyis su snang bas dben pas na rnam pa gsum mo// rang gi rgyun bzhin rnam par gnas// zhes bya ba ni rang ni shes pa rtog pa med pa'o// rgyun ni dang po rtog pa med pa bzhin phyis kyang rgyun yang rnam par gnas pa na rgyun bzhin rnam par gnas zhes bya'o// de skad du yang // don dam snying po las/ mngon sum rgyun ni bsrings pa la/ sgom pa zhes ni bshad pa yin// zhes bshad do// rigs dang rigs min ngor mi blta// zhes bya ba ni shes pa rtog pa med pa skyes pa'i tshe'o// sems pa'i rnam par rtog pa dang bral bas rigs yid du 'ong ba dang / rigs min yid du mi 'ong ba dang btang snyoms su mi 'dzin pas na dor ni blta zhes bya'o// shes pa rtog pa med pa gsang ba'i brtul zhugs la phyag rgya rnam pa lngar 'dzin pa yod dam zhe na/ spyi gtsug la sogs bcings pa yang // zhes gsungs te/ gos dang phyag rgya lnga la sogs pa ni blang dor gyi rnam par rtog pa yang med do// de ltar na phyag rgya drug ni rnam pa gsum du 'gyur te/ rigs drug gi rang bzhin du phyag rgya drug bsgom pa bskyed pa'i rim pa dang / mtshan bcas kyi rdzogs rim gyi dus su tshogs drug gi shes pa rtog pa med par dran par byed pa'i phyag rgya drug dang dngos gzhi mtshan med kyi rdzogs rim gsang ba'i brtul zhugs kyi tshe phyag rgya drug rnam par bsgom pa yin no// de yang mkha' 'gro las/ rnal ma'i lam ni brten nas ni// thams cad byas kyang rnam par grol// zhes gsungs so// gtsang sbra gsum po de yang gang zhe na/ pho nya dang zla ba dang snod gcig tu za ba'o// reg bya rdo rje ma la stong pa nyid mngon sum gyis bsgoms pas na dang po yin no// zla ba la ni ro rdo rje ma la sgyu ma lta bur rtogs pas na bar ma yin no// snod gcig tu za ba ni zhi gnas kyi ting nge 'dzin skyes pas na tha ma yin no// de la in+d+ra b+hU ti'i zhal snga nas zla ba tshes pa lta bu'i man ngag dang / skar khung lta bu'i man ngag dang seng ge'i phru gu lta bu'i man ngag dang zhes gsungs pa yin no// de la zla ba tshes pa ni 'dod pa'i yon tan lnga la tshogs kyi 'khor lo byed pa'i tshe bde bar mtshon nas tshes bco lnga'i zla ba bzhin du chos thams cad la bsam gtan gyi bde ba rgyas par byed pa yin no// skar khung lta bu ni ro rdo rje ma la sgyu ma lta bu'i gseng brtol nas phyi rol gyi nam mkha' bzhin du chos thams cad la sgyu ma lta bu bzhin du rtogs pa yin no// seng ge'i phru gu lta bu ni reg bya rdo rje ma la stong pa nyid mngon sum du rtogs nas seng ge'i yan lag ma snad pas ri dgas thams cad skrag par byed pa bzhin du chos thams cad kyi stong nyid rtogs par 'gyur ba yin no// de yang rgyal po'i yul las/ reg bya'i stong pa nyid rtogs na chos thams cad kyi stong pa nyid rtogs par 'gyur ro// lha mo dpal mo'i zhal nas gtsang sbra gsum ni lcags kyu lta bu'i man ngag yin te/ de yang khams gsum 'khor ba ni rgya mtsho lta bu yin la/ bde ba rtog pa med pa ni nya lta bu yin la/ gtsang sbra rnam pa gsum gyi lcags kyus bzung nas bde ba chen po'i skam sa la 'byin pa yin no zhes bshad do// pad+ma rdo rje'i zhal snga nas gtsang sbra gsum ni nam mkha' lta bu'i man ngag yin te/ rtsa gsum gyi sna gsang ba'i rdo rje nor bu b+ha gar song ba la/ g.yon pa la la nA'i rlung gis ni dga' bral gyi bde ba nyams nas khams gsum 'khor ba'i rnam par rtog pa bskyed pa dang / g.yas pas ra sa nA'i rlung gis gyen du bzlog pa'i tshe byang chub kyi sems ra sa nAr bcug pas 'dod pa'i dbang phyug kA ma twat+ta dang / tshe 'phel ba be sha twa tra zhes bya bar 'gyur ro// dbus ma a wa d+hU tI'i rlung gis byang chub kyi sems a wa d+hU tIr chud pa'i tshe/ mi zad pa bsam gtan gyi bde ba nai rany+dza na twat+ta zhes bya bar 'gyur ro// de la stong pa nyid kyi rgyas btab pas zag pa med pa'i bde ba bar ma twat+ta zhes bya bar 'gyur ro// de yang // dkar dmar gos ni bsal nas kyang // srog ni nam mkhar chud gyur na// bde ba mi zad rtog med pa/ bde ba chen por skye bar 'gyur// zhes bshad do// dkar dmar gos ni g.yas g.yon gyi rtsa la byang chub kyi sems gnas pa'i chags pas chags bral spangs pa'i bsam gtan gyi bde ba skyes nas bde ba chen po'i rgyas btab nas dbus ma yang 'dor ba yin no// de yang mnyam sbyor las/ chags pa ma yin chags bral min// dbu mar yang ni mi dmigs so// zhes gsungs so// rin chen rdo rje'i zhal snga nas/ a sa ma sa ma zhes bya ba ste mi mnyam pa dang mnyam pa nyid kyi man ngag yin gyi de yang mngon sum gyi shes pa la nges pa 'dren pa bla ma'i man ngag gis byas nas mngon sum gzhan las nges par 'gyur te// gang la rtog pa med pa skyes kyang snang la nges pas na so sor brtags min ma yin no// gzung dang 'dzin par nges par lhag pa ni chos dang gang zag bdag gi rang bzhin gzung ba dang 'dzin pa'i rang bzhin yin no// mngon sum bde ba rtog pa med par skyes pa la nges pa'i shes pa 'dren nus pa ni mngon sum rang las nges pa yin la/ gang la ma nges pa des gtsang sbra rnam pa gsum gyis rgyu'i tshogs pas bde ba rtog pa med pa'i nges pa 'dren pa'am bla ma'i mngon sum gyi gzhan don gyis nges pa 'dren pa ni mngon sum gzhan las nges pa yin no// de yang bde ba rtog med rang dang gzhan las nges pa'i bsam gtan gyi ting nge 'dzin la stong pa nyid rang dang gzhan las nges pa 'dren pa ni sa dang po'i ye shes yin no// de ltar na gtsang sbra 'di dag rab tu bskyangs pas/ gtsang ma dag pa'i rim thob nas// zhes bya ste zhi gnas dang lhag mthong mngon sum du skyes pa'o// dngos grub gang las 'byung mi 'gyur// zhes bya ba ni ci'i phyir 'byung bar mi 'gyur te/ gdon mi za bar 'byung bar 'gyur ro// de ltar gsang ba'i brtul zhugs dang phan yon dang po bstan nas phan yon gnyis pa rgyud thams cad kyi dngos grub 'grub pa ni de nyid bsdus pa dang bde mchog dang thams cad gsang ba dang dpal mchog dang po dang rdo rje 'jigs byed las gsungs pa'i bzlas pa dang brtul zhugs dang spyod pa la sogs pas grub pa ni 'dir gtsang sbra gsum gyi bsam gtan gyi ting nge 'dzin gyis skad cig gis grub par 'gyur ro// de ltar phan yon gnyis pa bshad nas/ grol ba'i lam pa'i phan yon gsungs pa ni/ rnal 'byor lam pa dga' bas kyang // zhes bya ba gsungs te/ rnal 'byor gyi lam ni chos dang dam tshig gi phyag rgya bsgom pa grol ba'i lam yin pas phyag rgya de nyid la brten nas gtsang sbra 'di yang dag par spyod do// grol ba'i lam pa de'i bsod nams ji lta bu zhe na/ gtsang sbra las byung ba'i yon tan rgya chen po de ni gang zag stong phrag du mas kha stong phrag du ma'i sgo nas yon tan brjod kyis mi lang ba'o// yon tan gsum pa bshad nas mchod pa'i phan yon ni/ dpal ldan khrag 'thung ye shes che// zhes pa smos te/ dpal bde mchog gi rnam shes dang ye shes kyi rang bzhin no// rnam dag mtshan nyid ni kun sgrub pa la ni rang bzhin brgyad cu dang bral ba'o// bde ba'i bsod nams chu 'thungs pa'i// zhes pa ni/ byang chub kyi sems bzlog pa'o// dag byed sdig pa 'jig byed yin// zhes pa ni rnam shes kyi bsam gtan gyi sdig pa dag cing sems kyi nyon mongs pa dang shes bya'i sgrib pa 'dag pa'o// de ltar chags pa'i lam pa'i phan yon bzhi pa bstan nas/ lnga pa chos kyi phyag rgya'i phan yon bstan pa ni/ reg pa dang ni smras pas kyang // sdig pa kun las grol bar 'gyur// zhes bya ba gsungs te/ smra ba rna bas thos pa nas reg pa lus kyis myong ba'i bar gyis chos kyi phyag rgya la dmigs na sdig pa las grol bar 'gyur zhing mig gi yul gzugs su dag cing skyon med pa'o// gzugs la rtog pa dang bral ba'i bde ba skyes nas gang zhig spyod pa'o zhes bya ba smos te/ mchog gi dngos grub bde bar gshegs pa'i sa bcu gcig pa thob pa dang bde bar gshegs pa'i rigs su skyes pa'i lha'i rgyal por 'gyur te/ dngos grub 'bring dang mi'i rgyal por gyur pa'i dngos grub tha ma yin no// de ltar brtul zhugs phan yon dang bcas pa bshad nas/ tshogs kyi 'khor lo'i gtor ma bshad pa ni/ de ltar rtag tu mchod byas nas// zhes bya ba smos te/ mchod pa ni gtsang sbra gsum gyis mchod pa'o// dad pa yis ni gtor ma sbyin// zhes bya ba ni dkon mchog gsum la mos pa yid kyi dad pa dang / de'i bstan pa bsrung ba la dad pa dang / de'i bstan pa bsrung ba la dad pas 'khor gsum dag pa'i gtor ma gtang bar bya'o// ji bzhin cho ga'i sbyor ba yis// zhes bya ba ni tshogs kyi 'khor lo'i dus su bdag nyid rnal 'byor pa bzhis lhar bskyed pa dang ci 'byor ba'i rdzas la yaM las rlung gi dkyil 'khor dang / raM las me'i dkyil 'khor dang / de'i steng du kaM gsum las bskyed pa'i thod pa'i sgyed pu dang / yi ge kaM las bskyed pa'i thod pa stong gsum gyi tshad tsam bsams la bdud rtsi lnga'i gang bu yi ge lnga dang / oM aHhUM gsum gyis byin gyis brlabs la/ tha mal pa'i kha zas dag cing lha'i kha zas su zhu ba dang / ye shes kyi bdud rtsis gang bar byas la brtan par byed pa'i sngags 'dis/ oM a kA ro mu khaM sarba d+ha r+m+mA NAM Ad+ya nut+pa n+na twAta ces bya ba lan lnga'i bar du byin gyis brlabs la/ de'i mdun du e gru gsum gyi dbus su b+h+rU las gzhal yas khang bskyed la/ dbus su bcom ldan 'das 'byung po thams cad 'dul bar byed pa'i phyag tu bum pa bsams la/ de'i shar du nag po/ byang du ru dra chen po/ nub tu lha sbyin/ lhor nag po/ dbang ldan du gtsigs pa/ me'i mtshams su mi srun pa/ bden bral du dga' ba las 'das pa/ rlung du log 'dren te thams cad kyang zhal gcig pa spyan gsum pa/ phyag bzhi pa/ gri gug dang thod pa/ kha T+wAM ga dang mdung rtse gsum pa bsnams pa'o// gnag pa dang ser ba dang / dmar ba dang dkar ba'i mdog can/ mtshams na gnas pa yid 'phrog pa'i gzugs gnyis pa shar phyogs kyi nag po chen po la tsa muN+Da dang / drag mo dang / mi sdug ma dang / bka' zlog ma bzhis bskor ba'o// byang gi ru dra las rgyal ma dang / rnam rgyal ma dang / mi thub ma dang / gzhan gyis mi thub mas bskor ba'o// nub kyi lha sbyin la bzang mo dang / nag sbom ma dang / nag chen ma dang / rnal 'byor ma rnams kyis bskor ba'o// lhor nag po la dbang mo dang / zla ba mo dang / drag mo dang / sdang ba mo rnams kyis bskor ba'o// dbang ldan du gtsigs pa la 'phyang ma dang / dbang phyug ma dang / skam po che dang / mar me ma rnams kyis bskor ba'o// me mtshams kyi mi srun ma la 'joms ma dang / grong khyer ma dang / gzugs drag mo dang / gzugs chen ma bzhis bskor ba'o// bden bral du dga' ba las 'das pa la mche ba can dang / gtsigs ma dang / thod phreng ma dang / kha T+rAM can rnams kyis bskor ba'o// rlung du log 'dren la ral gri can dang / dgra sta can dang / rdo rje can ma dang / gzhu can ma rnams kyis bskor ba'o// de'i phyi rol du dur khrod brgyad kyis bskor ba la phyogs skyong brgyad dang / pho nya brgyad dang / klu brgyad dang / sprin brgyad dang / mkha' 'gro brgyad dang / ma mo brgyad kyis bskor bar bsams la/ zhi ba la thams cad dkar po/ rgyas pa la thams cad ser po/ dbang la thams cad dmar po/ mngon spyod la thams cad nag po/ lha mo sum cu rtsa gnyis ni thams cad kyang gri gug dang ka pA la bsnams pa/ dur khrod brgyad kyi phyogs skyong ba ni shar du rdo rje/ lhor ral gri/ nub tu zhags pa/ byang du dbyug pa thogs pa/ mtshams bzhir rdo rje rtse gsum pa dang / gri dang / ba dan dang / mdung rtse gsum pa thogs pa/ phrin las bzhi'i mdog can no// e A ral+li he zhes bya ba'i sngags dang skye gnas kyi phyag rgyas spyan drangs pa la mchod pa dbul lo// de lta bu'i mgron bsams nas dus nam gyi tshe mchod ce na/ mar gyi ngo yi tshes bcu dang // zla ba yar ngor ma gyur pa// myur du 'bad pas mchod bya ste// zhes bya ba gsungs te/ tshes bcu ni zhag dang po la gnas kyi lha mo dang / gnyis pa la nye ba'i gnas kyi lha mo dang / gsum pa la zhing dang / bzhi pa la nye ba'i zhing dang / lnga pa la tshan+do ha dang / drug pa la nye ba'i tshan+do ha dang / bdun pa la 'du sa dang / brgyad pa la nye ba'i 'du sa dang / dgu pa la dur khrod dang / bcu pa la nye ba'i dur khrod kyi lha mo tshang bar gyur pa'i tshe mchod par bya'o// cis mchod par bya zhe na/ rdo rje lha mo myos byed shas// zhes bya ba smos te/ lo bcu drug ma'i snying dang / sha dang chang gis so// su zhig la zhe na/ skye bo dad pas mchod bya zhing // zhes bya ba ste tshogs kyi 'khor lo'i lha mo la'o// ci zhig sgom zhing zhe na/ he ru ka dpal lo// ting nge 'dzin ji lta bu zhe na/ mngon par dga' ba zhi gnas dang / gus pa'i sems lhag mthong gi ting nge 'dzin gyis so// de rnams la gnas mchog mi 'phrog // ces bya ba ni tshogs kyi 'khor lo dang gtor ma byas nas dngos grub gzhan gyis 'phrog par mi nus pa'o// spyod lam ji lta bu zhe na/ mtshan mo'i brtul zhugs can gtor ma// skra grol gcer bur gyur bas sbyin// zhes bya ba gsungs so// phan yon ji lta bu zhe na/ shrI he ru ka bdag sbyor bas/ rnal 'byor ma nyid mnyes par 'gyur// zhes bya ba gsungs te/ dpal he ru ka'i sbyor ba dang ldan pas rdo rje thal mo gyen du kha phye la oM kha kha khA hi zhes bya ba nas sa hA yi kA b+ha ban+tu zhes bya ba'i bar du bsngo zhing mgron rnams kyi lce la rdo rje rtse lnga pa'i sbu gus gtor ma 'thung bar bsam par bya'o// le'u nyi shu rtsa bdun pa'i rnam par bshad pa'o// // de ltar rang don phun sum tshogs pa bstan nas gzhan don phun sum tshogs pa ston pa ni/ de nas mchod pa rnam dag pa// zhes bya ba la gas pa smos te/ mchod pa ni sgrub pa'i mchod pa ste gtsang sbra rnam pa gsum mo// rnam par dag pa zhes bya ba ni rang bzhin brgyad cu dang bral ba'o// sprul pa las byung dpa' bo rnams// zhes bya ba ni mchod pa'i yul lha mo drug cu'o// de bzhin du bdag nyid dpal he ru ka yab yum la yang mchod pa'o// sangs rgyas kun sogs zhes bya ba ni rnam par snang mdzad dang rin chen 'byung ldan dang snang ba mtha' yas dang don yod grub pa bum pa'i gzugs su snang ba'o// sogs zhes bya ba ni mkha' 'gro ma dang / lA ma dang / dum skyes ma dang gzugs can ma'o// sras bcas zhes bya ba la sras ni dpa' bo nyi shu rtsa bzhi'o// bcas zhes bya ba ni mkha' 'gro ma sum cu rtsa drug go// dpa' bo kun dang rnal 'byor ma// zhes bya ba ni sngar sras bcas zhes bya ba'i rgyas par bshad pa'o// brtan pa dang g.yo ba zhes bya ba ni brtan pa ni gzhal yas khang ngo // g.yo ba ni brten pa lha'i 'khor lo'o// zla ba 'dus pa la gnas pas// zhes bya ba ni mchod pa'i yul de rnams la gtsang sbra gsum gyis mchod pa'o// mchod pa'i yul gyi lha de rnams ji lta bu yin zhe na/ spun dang sdug pa mchod pa yin// zhes bya ba smos te/ dri'i thig le dang / me tog gi tshom bu dang / yig 'bru dang phyag mtshan dang / lag pa'i phyag rgya dang / sku phyag rgya chen po bkod pa rnams spangs nas dpa' bo dang / dpa' mo lhar bsgom pa'i lha'i 'khor lo ste spun ni dpa' bo nyi shu rtsa bzhi dang sdug pa ni lha mo sum cu rtsa drug go// de ltar mdor bstan nas rgyas par bshad pa ni/ thog mar rten gyi gang zag ston pa las de yang dngos por bya ba'i gang zag bstan pa ni/ spun dang bu dang lhan cig tu// zhes bya ba smos te/ spun ni 'jig rten du grags pa'o// bu ni rigs rgyud bsrung ba'o// de dang lhan cig tu 'jig rten pa'i bde ba dang / 'jig rten pa'i sdug bsngal gsum dang brgyad kyi bdag nyid 'byung bas rang la brnyas par 'gyur ba'i phyir sngags te tshogs kyi 'khor lo dang / de bzhin du phyag rgya ni zhi ba'i btung ba dang / ye shes ni pho nya'i gtsang sbra ste de rnams la bstan par mi bya'o// su la bstan par bya zhe na/ dag byed zas la spyod pa ni// rtag tu dam tshig spyad byas 'gyur// zhes bya ba smos te/ dag byed kyi zas ni tshogs kyi 'khor lo 'dod pa'i yon tan lnga'o// rtag tu dam tshig byed pa ni// bza' bar byed pa'i dam tshig ste rang bzhin brgyad cu dang bral bas 'dod pa'i yon tan lnga la spyod pa'o// gsang sngags su la'ang bstan mi bya// zhes bya ba ni zhi ba'i btung ba mi bstan pa'o// man ngag rnams ni nyams mi bya// zhes bya ba ni shes rab ye shes kyi dbang bskur ba'i man ngag go// gtsang sbra gsum po de sbyin par bya ba'i gnas ji lta bu zhe na/ dam tshig rnams la ci rigs par// zhes bya ba smos te/ rig pa'i dbang bskur ba la dpa' bo gcig pu sbyin pa dang / phyir mi ldog pa'i dbang bskur ba la dkyil 'khor gyi 'khor lo sbyin pa dang / gsang ba'i dbang bskur ba thob pa la mi zab pa'i rdzogs pa'i rim pa bstan pa dang / shes rab ye shes kyi dbang bskur ba thob pa la zab pa'i rdzogs pa'i rim pa ni ci rigs pa zhes bya ba'o// man ngag rnams kyang sbyin par bya// zhes bya ba ni mngon sum gyi gzhan don gyis bde ba stong pa nyid la nges par 'dren pa'i thabs/ bla mas slob ma'i rna drung du// rab tu 'bad de bshad par bya// zhes bya ba gsungs pa yin no// de ltar blang bya dang dor bya'i rten gyi gang zag bstan nas sbyor ba'i mchod pa gzhan las bshad pa ni/ pho nya ma gtogs gzhan dag la// zhes bya ba smos te/ dbang ma bskur ba dang bsnyen sgrub bzhis ma sbyangs pa'o// 'dod la rmongs pas bgrod mi bya// zhes bya ba ni 'dod pa ni rnam par shes pa la zhen pa'o// rmongs pa ni ye shes la rmongs pa'o// bgrod mi bya ni rnam shes dang ye shes la sems pa'i rnam par rtog pa mi bya'o// de ltar dor bya'i pho nya bsgrub pa mdor bstan nas blang bya mdor bstan pa ni/ pho nya mo zhen rtag thar pa// lnga pa yis kyang longs spyod bya// zhes bya ba la pho nya mo las rtag tu zhen pa las grol ba dang / byang chub sems dpa' chos 'phags bzhin du gzung 'dzin gnyis las 'das pa'i longs spyod bya ba'o// blang bya'i mdor bstan nas/ dor bya'i rgyas par bshad pa ni/ skye gnas dman la mi gnas la// bsnyen bkur nyid ni bya ba min// zhes bya ba smos te/ skye gnas dman pa ni dbang bskur ba thob pa dang / bsnyen sgrub bzhis ma sbyangs pa'o// mi gnas pa ni 'dod chags kyi zhen pa med pa'o// bsnyen bkur bya ba ma yin pa ni rmongs pas phyag 'tshal ba la sogs pa gus pas mi bya'o// blang bar bya ba'i rgyas par bshad pa ni/ ma dang sring mo bu mo dang // chung ma pho nya mo nyid gnas// zhes bya ba smos te/ sngar bstan pa'i sngags skyes rnams so// gnas zhes bya ba ni de dang gtsang sbra rnam pa gsum spyod pa la gnas pa'o// pho nya ma gtogs pa la brten pas nyes pa cir 'gyur snyam na/ dka' thub nyes pas zad par 'gyur// zhes bya ba gsungs te/ bsam gtan dang zag med kyi dka' thub gzung 'dzin gyi rnam par rtog pa skyes pa zad par 'gyur ro// blang bar bya bas 'bras bu ji ltar 'gyur ba ni/ 'khor lo'am de bzhin grub pa yi// zhes bya ba smos te/ dkyil 'khor gyi 'khor lo tshogs kyi dngos grub bam/ de bzhin du 'jig rten dang mchog gi dngos grub bo// mchog dang tha ma lhan cig gus// zhes bya ba ste/ mchog ye shes las skyes pa'o// tha ma ni sngags las skyes pa'o// shugs kyi bar ma gnas las skyes pa yang bsdu'o// lhan cig 'gugs zhes bya ba ni// srog a wa d+hU tIr chud pa'o// de ltar rdzas rnams nges pa med// ces bya ba ni byang chub kyi sems dga' bral du ma btang bas bde ba rtog pa med pa bsam gtan gyis sdom par nges pa'o// yid ni nang du chud pa yis// 'dod pa'i dngos grub bsgrub par bya// zhes bya ba bshad pa yin no// de ltar sbyor bas mchod pa bshad nas/ dngos gzhi brtul zhugs bshad pa ni// 'jig rten la rtag g.yon nas spyod// ces bya ba smos te/ pad+ma rdo rje'i zhal snga nas 'jig rten ni mchog tu gyur pa'i 'jig rten tshogs kyi 'khor lo g.yon nas spyod pa ni dga' ba gsum gyi ting nge 'dzin bsgom pa'o// rkang pa g.yon pa sngon du dor// zhes bya ba shes rab la la nA las byang chub kyi sems phab pa'o// lag pa g.yon pa yongs su bsgyur// zhes bya ba ni thabs kyi la la nA las byang chub kyi sems 'bebs pa'o// g.yon gyi phyed la rab mchod byed// ces bya ba ni lha mo sum cu rtsa drug dkyil 'khor gyi phyed yin pas dga' ba bzhis mchod pa'o// lus kyi g.yon ni rnam par khyab// zhes bya ba ni g.yon pa la la nA'i byang chub kyi sems phab nas 'khor lo bzhi la khyab pa'o// g.yon pa yis ni tshim dang za// zhes bya ba ni g.yon pa la la nA nas phab nas/ g.yas pa ra sa nA'i rlung gis bzlog nas za ba ni 'dod pa'i dbang phyug gi dngos grub dang bcud kyi len gyi dngos grub tu 'gyur ro// brtul zhugs ma nyams brtul zhugs rdzogs// zhes bya ba ni dbus ma a wa d+hU tI'i rlung dang sbrags nas byang chub kyi sems gyen du bzlog pas bsam gtan dang zag med kyi sdom pa'i brtul zhugs rdzogs pa'o// sgrub pa pos ni dam tshig brtson// zhes bya ba ni sgrub pa po brtul zhugs spyod pa'i tshe ye shes las skyes pa dang / zhing las skyes pa dang sngags las skyes pa'i dam tshig bsgrub pa la sogs pa'o// dam tshig rigs las spyod pa dang // zhes bya ba ni dung can dang pad+ma can dang ri dgas can no// lhan cig zas la spyod par byed// ces bya ba ni mchog dga'i dus yin te/ dga' ba thabs kyi rang bzhin te/ mchog dga' shes rab rang bzhin no// zhes gsungs pa'i phyir ro// rigs lnga ru ni kun spyod pa// zhes bya ba ni bskyed pa'i rim par lha'i 'khor lor gnas pa'o// rigs ni rnam pa bzhi ru bsgrags// zhes bya ba ni rgyal rigs la sogs pa bzhi'o// de ltar bstan bcos las grags pa'i rigs lnga dang / 'jig rten pa las grags pa'i rigs rnam pa bzhi'o// gtsang sbra gsum la gnas pa bde ba chen po'i rigs gcig la gnas pa'o// rnal 'byor sgrub phyir rtag tu bskyed// ces bya ba ni gtsang sbra gsum gyi dngos grub kyi brtul zhugs la spyod pa'o// de ltar brtul zhugs bshad nas/ rjes kyi spyod pa bshad pa ni/ ba lang sha dang rta sha dang // mi dang khyi sha sna tshogs pas// zhes bya ba ni bdud rtsi lnga dang dpa' bo lnga'i sreg rdzas so// dkyil 'khor gru gsum byas nas ni// zhes bya ba ni ma lha lhar bskyed pa dang / ye shes sems dpa' bskyed la sbyin sreg gis mchod na sangs rgyas kyang nges par 'jig par 'gyur ro// de ltar phyi'i sbyin sreg bshad nas/ de bzhin dpa' bo rnams kyi zas// zhes bya ba ni nang gi sbyin sreg bstan pa yin te/ lus kyi dkyil 'khor dang nang gi 'khor lo bzhi'i gnas su lha'i 'khor lo bkod la zhi rgyas la sogs pa'i sngags dang / lag pa g.yas g.yon dgang gzar dang blugs gzar gyi mtshan nyid dang yang dag par ldan pas shrI he ru ka sprul pa'i 'khor lo lnga dang sprul pa yin no// bstan bcos kun la rnam par mtshon// zhes bya ba ni gzhi dang thabs dang 'bras bu gsum rgyud gzhan las kha bskangs la rtogs par bya ba yin no// de ltar nang gi sbyin sreg bshad nas/ gzungs ni rtag tu bsrung bya zhing // zhes bya ba ni grol ba'i lam pa'i gsang ba'i sbyin sreg ste/ gzungs ni rlung me'i drod can no// rtag tu bsrung ba ni 'khor lo bzhi la rlung me'i drod can bskyed nas byang chub kyi sems 'dzin pa'o// las rnams dag ni thams cad la// zhes bya ba ni zhi ba la sogs pa'i las rnams la'o// bgegs med ji bzhin 'grub 'gyur pa// zhes bya ba ni bar chad med pas 'di dag gzhan dag tu 'gyur ba ma yin pa ste/ rlung ni rgyun las bzlog pa srid// nyi zla thang la lhung yang srid de thabs 'dis ni dngos grub gzhan du mi 'gyur ba'o// de ltar grol lam gyi gsang ba'i sbyin sreg bshad nas chags pa'i sbyin sreg bshad pa ni/ 'di ni pho nya bzhin bzang po// brtson zhing lhan cig ldan pa yin// zhes bya ba ni las kyi phyag rgya'i b+ha ga'i dkyil 'khor du gsang ba'i rdo rje dgang gzar gyis dang / byang chub kyi sems kyi blugs gzar gyis byang chub sems dpa' chos 'phags bzhin du ma chags dga' ba'i longs spyod rdzogs par 'gyur ro// rnal 'byor rdzas ni rnam 'byed yin// zhes bya ba ni rang bzhin brgyad cu las rnam par phye nas dga' ba gsum gyi rang bzhin rtogs pa yin no// de yang mnyam sbyor las/ sgyu ma dag ni thams cad las// ye shes sgyu ma khyad par 'phags// ye shes gsum gyi dbye ba ni// gsal bar de las mtshon par 'gyur// zhes gsungs so// chags lam gyi sbyin sreg bshad nas bla na med pa'i sbyin sreg ni/ bla ma'i man ngag la dga' zhing // de yi don mchog mtshungs pa'o// zhes bya ba gsungs so// dbang bzhi pa sems kyi stong nyid rtogs pa na/ bla ma'i man ngag la dga' zhing // de'i don sems kyi stong nyid kyi mchog yang dag par rdzogs pa'i sangs rgyas dang mtshungs pa'o// de yang // bde bar gshegs pa rtag tu skye med chos// chos rnams thams cad de bzhin gshegs dang 'dra// zhes gsungs so// klu sgrub kyi zhal nas kyang // 'gro ba'i chos kun rnam shes kyi// me yi bud shing yin par 'dod// de dag ji bzhin rnam byed pa// me yis bsregs na myur zhing 'gyur// zhes gsungs so// phyi'i sbyin sreg ni rdo rje mkha' 'gro dang kha sbyor las blta bar bya'o// gsang ba dang bla na med pa'i sbyin sreg kyang kha sbyor gyi le'u drug par bshad pas 'dir rgya cher ma bshad do// le'u nyi shu rtsa brgyad pa'i rnam par bshad pa'o// // de ltar le'u dang po'i rgyas par bshad pa le'u gsum gyis bshad nas/ dbang bzhi pa bsam gyis mi khyab pa'i lam bshad pa ni/ de nas gzhan yang bstan pa ni// zhes bya ba gsungs te/ gtsang sbra gsum gyi rjes la dbang bzhi pa ston pa na gzhan yang ngo // pho nya'i mtshan nyid rigs rnams te// zhes bya ba ni ye shes las skyes pa'i lha mo pad+ma can dang dung can ma dang ri dgas can me long gi gzugs brnyan bzhin du reg bya'i stong pa nyid ston par nus pa'o// de'i mtshan nyid ni 'og nas bshad par bya'o// dam tshig la gnas mkha' 'gro ma/ zhes bya ba ni dam tshig ni gnyis te/ bsam gtan gyi sdom pa dang / zag pa med pa'i sdom pa'o// mkha' 'gro ma ni gnyis te/ rtog med bsam gtan gyis nam mkhar 'gro ba dang / gnyis med lhag mthong gis nam mkha' 'gro ba'o// gang gis yang dag shes 'gyur ba/ zhes bya ba ni sangs rgyas kyi sprul pa dang byang chub sems dpar gang gis mtshan nyid dang brda las shes pa'o// de ltar mdor bstan nas rgyas par bshad pa ni ye shes las skyes pa'i lha mo'i mtshan nyid ston pa ni/ spun dang yang na ma dang ni// zhes bya ba la sogs pa smos te/ rnal 'byor pas sring mor shes pa dang / rnal 'byor mas ming por shes pas na spun no// yang na rnal 'byor mas phar shes pa dang / rnal 'byor pas bu mor shes pa'o// yang na rnal 'byor mas bdag por shes pa dang / rnal 'byor pas phyag rgyar shes pa'o// lam du mar goms par bya zhe na/ skad cig gis mthong zhes bya ba gsungs te/ dbang bzhi pa'i dus su so so rang rig pa'i mngon sum gyis sems kyi chos nyid rtogs pa'o// de yang kha sbyor las/ pha ni bde ba gang thob pa// bde de rang gis longs spyod bya// 'chi ba'i bde ba gang yin pa// bde 'dir bsam gtan zhes byar brjod// ces gsungs so// de ltar mthong ba'i mtshan nyid ji lta bu zhe na/ lce sbom mig ni dmar ser la// zhes bya ba smos te/ de yang kha sbyor las/ glang chen ma ni/ bzhin 'phel che zhing nu rgyas pa// lus pa thung zhing skra yang thung // skye gnas pad+ma'i dri dang ldan// pad+ma glang chen ma zhes grags// rigs can ni/ mig dang lta stangs ri dgas 'dra// ri dgas pa brgyad po'i rkang pa can// skal bzangs pad+ma'i dri dang ldan// mig ni dmar ser la zhes bya ba ni/ dmar zhing cung zad ser ba ste/ ma li ka yi dri 'byung zhing // bder gshegs 'dus pa nyid dga' ba// bud med dngos grub ster bar byed// rtsub ces bya ba ni/ rtsub cing yan lag rtsub pa dang // le lo ldan zhing mtshan nyid ngan// skra ni 'khyil zhing kham par gnas// mdo gang na yan lag rtsub pa'o// de ltar glang chen ma dang / ri dgas can dang / pad+ma can dang / dung can ma'i mtshan nyid dang ldan pa'o// des dngos grub ci zhig bskyed ce na/ thog mar dga' ba'i stong pa nyid la sems zin pa ni dngos grub kun gyi thun mong du ste/ 'jig rten dang thun mong dang mchog gi dngos grub bskyed pa yin no// bzlas dang brtul zhugs la rtag dga'// zhes bya ba ni bzlas pa srog a wa d+hU tIr bcu ga na brtul zhugs rnam pa sna tshogs kyi dus su dga' ba'i stong pa nyid rtogs nas de la rgyun mi 'chad cing brtan pa yang dag pa dang ldan pa sa bya'o// des phan yon ci zhig 'grub ce na/ pho nya mo sogs gnas dang bcas// zhes gsungs pa ste/ mkha' 'gro ma bcu gnyis dang gnas nyi shu rtsa bzhi na gnas pa dang bcas pa ni sku gsung thugs kyi mkha' 'gro ma nyi shu rtsa bzhi'o// de dag dang bcas pa'i lha mo sum cu rtsa bdun gyi spyod pa 'jig rten gyi dngos grub dang / thun mong dang mchog gi dngos grub ster par 'gyur ro// de ltar dga' ba stong pa nyid rnal 'byor bshad nas mchog dga'i stong pa nyid rjes su rnal 'byor bshad pa ni/ 'dod pa'i don kun sgrub byed pa// zhes bya ba smos te/ dngos grub gsum sgrub par byed pa'o// rtsa ba'i sngags sogs rtag tu bzlas// zhes bya ba ni mchog dga'i rnam par smin pa'i dus su srog a wa d+hU tIr chud pa'o// des 'bras bu ci 'grub ce na/ rgyu dang mi rgyu 'jig rten gsum// rnal 'byor 'bras bu rab tu ster// zhes bya ba gsungs te/ rgyu ba sems can dang / mi rgyu ba snod kyi 'jig rten no// snod bcud kyi 'jig rten gsum po de dag mchog dga' bde ba'i rang bzhin gyis shin tu stong pa'i rnal 'byor gyi 'bras bu ster ba'o// de dag las 'byung ba yin zhe na/ gsang sngags 'di las 'byung ba yin// zhes bya ba gsungs te/ srog a wa d+hU tIr bcug nas mchog dga' shin tu stong pa 'di las snang srid bde ba can gyi rang bzhin du shes pa'o// de ltar mchog dga' shin tu stong pa rjes su rnal 'byor bshad nas lhan cig skyes dga'i tshe stong pa chen po shin tu rnal 'byor bshad pa ni// sgrub pa po ni dngos grub rtsom// zhes bya ba ni yid bde ba lhan cig skyes pa'i stong pa chen po la rtsom pa'o// sngags dang phyag rgyar yang dag ldan// zhes bya ba ni srog a wa d+hU tIr chud pa dang / phyag rgya chen po yid bde ba nyid dang yang dag par ldan pa'o// phyag rgya dang bral gsang sngags ni// lus can rnams la byin mi rlob// ces bya ba gsungs te/ sems kyi stong nyid kyi phyag rgya dang bral na gsang sngags srog a wa d+hU tIr chud kyang rnal 'byor pa la phyag rgya chen po bsam gyis mi khyab pas byin gyis mi rlob bo// stong pa chen po skyes pa'i rtags ji lta bu zhe na/ ji srid dro ba'i bya ba dag // ces bya ba smos te/ gzung ba bkag nas drod kyi ye shes skyes pa dang / stong pa chen po'i rang bzhin bsam gtan dang po'i bde ba la stong pa nyid kyis rgyas btab pa yin par shes par bya'o// de yang ji ltar zhe na/ mnyam sbyor las/ sku gsung thugs la 'debs pas na// shes rab phyag rgya rjes su brjod// ces gsungs pa dang / kun spyod las/ sku gsung thugs kyi rdo rje can// lha yi sku ni bsgom par bya// zhes gsungs so// dro ba'i rtags de ji lta bu zhe na/ gdan bzhi las/ dang por shes rab dro ba yin// gnyis pa du mar ldan pa yin// gsum pa 'di ni 'khyud pa dang // bzhi pa mar me 'bar ba ste// lnga pa sprin med nam mkha' dang // zhes gsungs so// de ltar lhan cig skyes dga'i stong pa chen po shin tu rnal 'byor bshad nas sems 'od gsal dang nyams su myong ba ro gcig gi zung 'jug gi ngo bo rnal 'byor chen po bstan pa ni/ rnam pa thams cad kyi stong pa nyid kyi rang bzhin sems 'od gsal ba'i stong pa nyid du rtogs pa ni stong pa chen po'i rang bzhin zhes bya'o// rgyu des 'dod pa'i don kun sgrub par byed pa yin no// sems kyi bde ba chen po dbang bzhi pa thob pa la smad par mi bya bar bstan pa ni/ rnal 'byor che la gang zhig sdang // khyi yi skye gnas brgyar skye ste/ sme sha can du skye bar 'gyur// zhes gsungs so// slob dpon ye shes zhabs kyi bzhed pa ltar lha'i sku'i 'khor lo sgyu ma lta bur bsgoms pas/ mchog gi dngos grub tu 'gyur ro zhe na/ dper na/ la la mar ni 'dod pa yis// 'bad pas chu ni bsrubs gyur kyang // mar sar 'byung bar mi 'gyur gyi// lus nyon mongs pa kho nar zad// ces gsungs so// 'o na bcos ma'i rnal 'byor mas ci zhig thob par 'gyur zhe na/ 'dzin cing mchod par byed pa ni// zhes bya ba smos te/ lhar bskyed cing mchod pa byed pa na tshe 'di nyid la 'tsho ba'i thabs kyi rgyur gyur pa dang / tshe phyi mar lha dang mir skye ba la thar bar 'byung ba'i rnal 'byor gzhan la brten pa des ni gzhan du mchog gi dngos grub sgrub pa na/ de ni sgyu ma yin pas don med par 'gyur ro// ci'i phyir zhe na/ stong pa nyid mngon sum gyis ma bsgoms pa'i phyir ro// de rnams kyi don ni 'di skad du ston pa yin te/ ye shes kyi lha mo phyag rgya rnyed nas lus bde ba'i dga' ba dang mchog dga' skyes nas yid bde ba lhan cig skyes dga' de'i rjes thogs la skyes pa yin la dbang bzhi pa'i dus su dga' ba dang mchog dga' dang lhan cig skyes dga' stong pa dang shin tu stong pa chen po'i rgyas btab nas gzung 'dzin gnyis dang bral ba'i rang bzhin sems 'od gsal ba'i bdag nyid dbang bzhi pa'i ngo bo thob pa yin no// dga' ba gsum gyi dus su rang bzhin brgyad cu'i rtog pa dang bral ba yin la/ dga' ba gsum stong par shes pa'i dus su bde bar snang ba'i gzung 'dzin nyid nub pa yin no// de ltar rnam par rtog pa gnyis su snang ba nyid nub na ci zhig tu 'gyur zhe na/ bzhi pa rnal 'byor chen po 'od gsal ba'i rang bzhin du 'gyur ro// de la rang bzhin brgyad cu ni dga' ba'i tshe rtog pa sum cu rtsa gsum dang / mchog dga'i tshe bzhi bcu tham pa dang / lhan cig skyes dga'i tshe rnam pa bdun dang bral bas na rtog pa med pa'o// de yang stong pa nyid bdun cu pa'i 'grel pa las/ 'dod chags dang bral ba dang / 'dod chags dang bral ba bar ma dang / 'dod chags dang bral ba dag yid kyis 'gro ba dang / 'ong ba dang / mya ngan dang / mya ngan bar ma dang / shin tu mya ngan du gyur pa dang / zhi ba dang / rnam par rtog pa dang / 'jigs pa dang / 'jigs pa bar ma dang / shin tu 'jigs pa dang / sred pa dang / sred pa par ma dang / shin tu sred pa dang / nye bar len pa dang / mi dge ba dang / bkres pa dang / skom pa dang / tshor ba dang / tshor ba bar ma dang / shin tu tshor ba dang / rig pa po dang / 'dzin pa'i gzhi pa dang / so sor rtog pa dang / ngo tsha shes pa dang / snying rje dang / brtse ba dang / brtse ba bar ma dang / shin tu brtse ba dang / dgongs pa dang bcas pa dang / sdud pa dang / phrag dog ste/ mtshan nyid sum cu rtsa gsum mo// thabs kyi rang bzhin ni chags pa dang / chags pa bar ma dang / kun du chags pa dang / dga' ba dang / dga' ba bar ma dang / shin tu dga' ba dang / rangs pa dang / rab tu mgu ba dang / ngo mtshar ba dang / dgod pa dang / tshim pa dang / 'khyud pa dang / 'o byed pa dang / 'jib pa dang / ba rtags pa dang / btsog pa dang / khengs pa dang / bya ba dang / 'phrog pa dang / stong pa dang / 'phro ba dang / dga' ba la sbyor ba dang / dga' ba la sbyor ba bar ma dang / shin tu dga' ba la sbyor ba dang / drag pa dang / rnam par sgeg pa dang / 'gras pa dang / 'gyed pa dang / tshig gsal ba dang / bden pa dang / mi bden pa dang / nges pa dang / nye bar mi len pa dang / sbyin pa po dang / skul ba po dang / dga' ba dang / ngo tsha med pa dang / sgrin pa dang / gdug pa dang / mi srun pa dang / gya gyu che ba dang / mtshan nyid bzhi bcu tham pa'o// snang ba thob pa dang / ye shes kyi rang bzhin ni 'di lta ste/ chags pa bar ma dang / brjed ngas pa dang / 'khrul ba dang / mi smra ba dang / smyo ba dang / le lo dang / the tshom dang / bcas pas te 'di ni rang bzhin bdun po de dag go// rang bzhin brgyad cu po de dag gzung bar snang ba mtshan mo'i sems dang / 'dzin par snang ba nyin mo'i sems kyis phye nas rang bzhin brgya drug cur 'gyur ba yin no// de yang shes rab kyi pha rol tu phyin pa las phyi'i sems la sems zhes bya bar rab tu shes so// nang gi sems la sems zhes bya bar rab tu shes so zhes gsungs so// de ltar rnam par rtog pa'i gzung 'dzin gnyis nub nas gnyis su snang ba gsum stong pa gsum gyis bkag nas glo bur gyi dri ma dang bral ba'i rang bzhin 'od gsal ba rtogs pa ni sa dang po yin no// de'i phan yon gsungs pa ni/ rnal 'byor che mchog dpa' bo ni// yul phyogs gang na gnas gyur pa'i// rigs ngan kla klo yin na yang // yul de yongs su brtags pa yin// zhes bya ba gsungs te/ rnal 'byor pa mchog tu gyur pa sems kyi stong nyid rtogs pa'i dpa' bo de ni yul gang na gnas kyang rdo rje'i gdan yin la// rigs ni kla klor skyes kyang sprul pa'i sku dngos yin no// rnal 'byor pa sems kyi stong nyid shes nas de bzhin gshegs pa gzhan dag gis byin gyis rlob par 'gyur ram zhe na/ sems can yongs su gzung ba'i rgyur// de ru nga ni rtag tu gnas// zhes bya ba gsungs te/ 'das pa dang da ltar gyi sangs rgyas bcom ldan 'das kyang sngon gyi lam rtogs pa'i rnal 'byor pa de rjes su gzung ba'i phyir yul der rtag tu bzhugs pa yin no// de yang pad+ma rdo rje'i zhal snga nas/ cig car phyag rgya chen po bsgom pa gsungs pa dang / de dang rjes su mthun par ni kha sbyor thig le las sems kyi stong nyid mngon sum gyis rtogs pa bstan to// 'dir ni bshad pa'i rgyud kun spyod dang / rjes su mthun par dga' ba bzhi la rim gyis stong pa nyid rtogs pa'i tshul gyis bshad pa yin no// de yang las kyi phyag rgya la brten nas dga' ba gsum gyi ting nge 'dzin bskyed pa yin la/ phyag rgya chen po la brten nas dga' ba gsum gyi stong pa nyid rtogs nas 'od gsal ba'i rang bzhin du 'gyur ba yin no// le'u nyi shu rtsa dgu ba'i rnam par bshad pa'o// // de ltar rdzogs pa'i rim pa'i rgyas par bshad pa ni le'u lnga bshad nas bskyed pa'i rim pa sngon du 'gro ba'i srung ba'i 'khor lo bstan pa ni/ de nas gzhan yang bshad bya ba// zhes bya ba smos te/ shin tu rnyed dka' dgod pa ste// zhes bya ba la sogs pa gsungs te/ gnod mdzes kyi yi ge btu ba'i 'khor lo dgod pa'o// gang zhig shes pa tsam gyis ni// zhes bya ba smos te/ btus pa'i 'khrul 'khor shes pa'o// de yang bshad pa'i rgyud rdo rje mkha' 'gro las/ sgra gcan 'dzin gyi rgyu ba rdo rje rol pa rta'i 'gros dang / phur bu rgyu ba yi dags srin po'i gdong dang / spen pa'i rgyu ba gshin rje dbyug pa 'chang ba dang / mjug rings rgyu ba ma mo'i rigs ldan ma'i 'khor lo bkod pa shes pa tsam gyis las bcu gnyis kyi dngos grub myur du sgrub par byed do// rgyud bla ma'i le'u bzhi pa las gnod mdzes kyi sngags btu ba shes pa tsam gyis srung ba'i 'khor lo byas pas bar chad kyi bgegs med par byas nas dngos grub sgrub pa'i 'khor lo sum cu rtsa bzhi myur du sgrub par byed pa yin no// bshad pa'i rgyud gnyis kyi dgongs pa dang ldan pa'i yi ge btu ba'i gnas bshad pa ni/ sa yi cha mnyam yid 'ong ba// zhes bya ba la sogs pa gsungs te/ yi ge btu ba'i gnas dang / yi ge btu ba'i gzhi'i 'khor lo dang / btu ba'i thabs dang / sgrub pa'i cho ga bshad pa yin no// de nas gnas cha mnyam zhing yid du 'ong ba la tsan+dan dang / ga pur la sogs pas byugs pa'i dri bzang po dang ldan pa'o// sa ba'i ko ba tsam byug pa la me tog gi sil ma gcal du bkram zhing phyogs bzhir spos snod bzhi bzhag pa'i dris nyams dga' bar gyur ba'i dkyil 'khor de'i shar phyogs kyi char bdag nyid 'dug la/ gos dang phyag rgya lnga dang shes rab kyi yan lag dang / bdag nyid rdo rje hUM mdzad bskyed pa'i cho ga kun byas shing // khro bo bcus phyogs bcing ba byas nas phur bus btab cing ra ba dang dra ba dang me 'od kyi phreng ba'i mthar thug pa'i bar du srung ba'i 'khor lo bya'o// de nas/ ba yi rnam lnga bcing byas te// zhes bya ba ni dngos su rdza rnga rnyed na re mig la yi ge dgod pa'am/ sa la rdza rnga'i dbyibs bris la re'u mig bzhi bcu rtsa dgu cha mnyam la rdza rnga kha bzhi pa ri mo dgu pas yongs su bskor ba bris la rdza rnga'i phyogs gcig nas brtsams la yi ge'i phyi rim pa bzhin du re mig dang mnyam par bya ba'i bsam pas rnal 'byor shin tu mnyam par gzhag pa'i bsam pas dgod par bya'o// de yang yi ge phyi mo dbyangs dang gsal byed dgod par byas te/ yi ge byung khungs kyi gnas de las dpa' bo zhal bzhi pa'i sngags dngos grub gsum gyi 'dod pa'i don bsgrub pa btu bar bya'o// rim bzhin 'byung dang rim bzlog pa// zhes bya ba ni rim bzhin ni a nas brtsams pa'o// rim las bzlog pa ni ha nas brtsams pa'i dbyangs dang gsal byed kyi yi ge btu ba'i gnas kyi 'khor lo las bsgrubs pa las rnal 'byor pa thub pa'i dbang phyug gis yi ge btu bar bya'o// de ltar re mig bzhi bcu rtsa dgu'i grangs dang ldan pa la thog mar re'u mig sum cu rtsa gnyis pa blang zhes bya ba smos te/ re'u mig sum cu gnyis pa ni re'u mig // la gnas pa'i yi ge sa'o// lnga pa'i dbye ba zhes bya ba ni gnas ji lta ba'i yi ge u dang sbyar bar bya'o// brgya phyed phyed pa zhes bya ba ni nyi shu rtsa lnga pa ste ma'o// nyi shu rtsa bzhi pa yis dbye// zhes bya ba ni thub pa de nyid kyi nyi shu rtsa bzhi pa b+ha ste des phye ba dang ldan pa'o// re'u mig sum cu drug pa blang // zhes bya ba ni A li nas brtsams pa'i sum cu rtsa drug pa ste na'o// re'u mig gsum pa ste i dang de yang dag par ldan pa'o// sum cu rtsa gnyis blang zhes bya ba ni sa'o// lnga pas dbye zhes bya ba ni u dang yang dag par ldan pa'o// de nas nyi shu lnga pa gzung // zhes bya ba ni ma'o// nyi shu bzhi pa dag dang sbyar// zhes bya ba ni b+ha ste de dang ldan pa'o// sum cu gsum pa yang dag blang // zhes bya ba ni ha'o// re mig bco lnga pa dang ldan// zhes bya ba ni oM dang ldan pa'o// lnga pa dang ni yang dag bcas// zhes bya ba ni us brgyan pa'o// dang po'i tshig ni yang dag gsungs// zhes bya ba ni rkang pa dang po'i yi ge btu ba'o// re'u mig ni bcu dgu pa// zhes bya ba ni ga'o// me'i bu ni ra ste de dang ldan pa'o// re mig sum cus rnam par phye// zhes bya ba ni i dang ldan pa'o// ya tshan brgyad pa'i sa bon zhes bya ba ni ha'o// re'u mig sum cu drug pa ni na dang yang dag par ldan pa'o// slar yang yi ge de dag nyid// ces bya ba ni tshig de nyid lan gnyis brjod pa'o// de nas rang 'byung blangs nas ni ha'o// lnga pas dbye ba ni u dang yang dag ldan pa'o// thig les spyi bor rnam par brgyan// zhes bya ba ni rjes su 'jug pa'i dbyangs dang ldan par byas te/ rkang pa gnyis pa btu ba'o// re mig bcu dgu pa nyid la// zhes bya ba ni ga'o// nyi shu rtsa bdun pa ni phye// zhes bya ba ni ra dang ldan pa'o// gsum pa dang ni yang dag ldan// zhes bya ba ni i dang ldan pa'o// sum cu gsum pa legs blangs la// zhes bya ba ni ha'o// re mig gnyis ni dbyangs yig gnyis dang ldan pa'o// yi ge nyi shu pa dang ldan// zhes bya ba ni na dang ldan pa'o// re mig nyi shu gcig pa ni pa'o// nyi shu lnga pa ni ya'o// tshig ni lan gnyis bzlas pa nyid// ces bya ba ni bzlas te dgod pa'o// go rims bzhin bzlas pa las bzlog pa bstan pa'i phyir/ de nas go rims bzlog pa gzung // zhes bya ba smos te/ re mig dang po ni ha'o// bzhi pa'i mtha' dang yang dag ldan// zhes bya ba ni u dang ldan pa'o// bco lnga pa yis mchod pa ni aM dang ldan pa ste rkang pa gsum pa btu ba'o// re mig gnyis pa'i sa bon zhes bya ba ni dbyangs yig A'o// sum cu rtsa drug pa ni na'o// de bzhin drug pa ni ya'o// sum cu gsum pa ni ha'o// re'u mig bcu pa yis mchod// ces pa ni o dang ldan pa'o// re mig bcu gnyis ces bya ba ni bzlog pa'i bcu pa ste b+ha'o// bcu dgu pa ni zhes bya ba ni ga'o// nyi shu gsum pa nyid ces bya ba ni ba'o// re mig gnyis pa yang dag ldan// zhes bya ba ni A dang yang dag par ldan pa'o// steng du thig les brgyan pa ni rjes su 'jug pa'i dbyangs dang ldan pa'o// de nas chu yi sa bon gzung // zhes bya ba ni ba'o// brgyad pa'i tha zhes bya ba ni dza'o// me'i bu zhes bya ba ni ra dang ldan pa'o// hUM hUM phaT dang mthar sbyar zhes bya ba ni mthar hUM hUM phaT dang sbyar ba'o// rkang pa bzhi pa'i sngags 'di 'jig rten gsum las rnam par rgyal ba'i tshul dang ldan pa'i phyir khams gsum rnam par rgyal ba'o// oM ni gsal bya kun la yin// zhes bya ba ni dang por oM gyis gsal bar byas shing yi ge hUM phaT kyi tshogs kyi khyad par gang la yod pa de la de skad ces bya'o// sngags 'di dag gang yin zhe na/ rig pa'i rgyal po 'khor los sgyur// zhes gsungs te/ bgegs bzlog pa'i 'khor gnod mdzes yin la/ de'i sngags ni srung ba'i 'khor lo'i sngags so// ma byung ba ni mar me mdzad nas 'od srungs kyi bar dang / 'byung bar mi 'gyur ni byams pa nas mos pa'i bar du mi 'byung ba'o// de ltar 'byung ba yin yang rgyud de nyid bsdus pa dang / dpal mchog dang po dang rnal 'byor bde mchog dang rdo rje 'jigs byed rnams su khro bo bzhi dang ldan zhing phur bu brgyad dang ldan pas dkyil 'khor bsrung ba byas na gdug pa thams cad sngags 'di rnyed pa tsam gyis brdungs mi dgos par grub par 'gyur ro// de'i don ni 'di skad ston pa yin te/ bshad pa'i rgyud bla ma las rang gi snying gar raM las byung ba'i nyi ma'i dkyil 'khor/ de'i steng du yi ge hUM las byung ba'i rdo rje/ de yongs su gyur ba las/ rdo rje hUM mdzad zhal bzhi pa phyag brgyad pa zhal dang po sngo ba/ g.yas pa ser ba/ rgyab dmar ba/ g.yon ljang ba/ dpa' bo dang mi sdug pa dang / ljags 'dril ba dang / tshems gtsigs pa dang / phyag dang po gnyis na rdo rje dang dril bu/ phyag lhag ma drug na lcags kyu dang / zhags pa dang / ral gri dang / kha T+wAM ga dang / tri shU la dang / thod pa bsnams pa'o// sangs rgyas lnga'i cod pan can rus pa'i rgyan gyis brgyan pa/ g.yas brkyang ba'i gnas pas 'jigs byed chen po dang dus mtshan mnan pas/ de'i thugs ka'i yi ge hUM las khro bcu skad cig mas sprul la shar du rdo rje gtum po byang du rdo rje nyi ma/ nub tu rdo rje gtsug tor/ lhor rdo rje 'khyil pa/ shar lho mtshams su rdo rje gnod sbyin/ lho nub tu rdo rje nag po// nub byang du rdo rje stobs po che/ byang shar du rdo rje 'jigs byed de/ steng du rdo rje gtsug tor/ 'og tu rdo rje gnod mdzes de rnams ni zhal gsum pa phyag drug pa/ shar phyogs sngo ba// g.yas ser ba/ g.yon ljang ba'o// byang ser ba ni g.yas sngo ba dang g.yon ljang ba'o// nub dmar ba ni g.yas dkar ba dang g.yon ljang ba'o// lho ljang ba ni g.yas dkar ba dang g.yon ser ba'o// shar lho du ba'i mdog can ni shar dang 'dra ba'o// bden bral nag po yang shar dang 'dra ba'o// rlung gi sngo ba yang shar dang 'dra ba'o// byang shar yang shar dang 'dra ba'o// steng dkar po g.yas sngo ba dang g.yon ljang ba'o// 'og kyang shar phyogs dang 'dra ba'o// shar rdo rje dang / byang sna tshogs rdo rje dang / nub pad+ma dang / lhor ni rin po che dril bu dang bcas pa bsnams pas 'khyud pa'o// phyag lhag ma rnams kyis lcags kyu dang kha T+wAM ga dang / tri shU la dang thod pa bsnams pa'o// steng gi 'khor los sgyur ba'i 'khor lo dang dril bus 'khyud cing 'og gi gnod mdzes ni rdo rje dang dril bus 'khyud pa/ phyag lhag ma ni snga ma rnams dang mtshungs pa'o// de lta bu'i khro bo bcu spros pas glo bur gyi bgegs rnams bskrad nas bsdus pas phyogs skyong bcu gdan du bting zhing bgegs gzhom pa'i phyir stod khro bo smad phur bu rdo rje rtse gcig pa lta bu/ oM g+ha g+ha g+hA ta ya g+hA ta ya sarba duSh+TAM hUM hUM phaT/ kI li kI la ya sarba pA paM hUM hUM phaT/ hUM hUM hUM badzra kI la ya phaT/ badzra d+ha ra A dz+nyA pa ya ti kA ya wA ka tsit+ta badzra kI la ya hUM hUM phaT ces bya bas khro bo bcu bskyed la bgegs kyi snying gar gdab par bya'o// oM badzra mung+gar A ko Ta ya hUM phaT ces brdung bar bya'o// de nas hUM las rdo rje sa gzhi dang / de'i 'od zer gyis ra ba dang / steng du rdo rje bla re dang / mda'i dra ba dang / phyi rol kun nas me 'od kyi phreng ba bsam par bya'o// de nas/ khro bo bzhi dang yang dag ldan// lha brgyad dang ni yang dag ldan// zhes bya ba gnod mdzes kyi spro ba'i sngags bzhi las khro bo bskyed pa dang yang dag ldan pa dang / phur bu'i sku brgyad bskyed pa dang bcas pa ste/ de lta bu bsgoms pas rgyud thams cad du thun mong du brjod pa'i sngags 'di dang / bsgom pa'i khro bo'i 'khor lo dang bcas pas bcu gnyis kyi 'bras bu bskyed pa yin no// btus pa'o// btus pa'i sngags 'di nyid gang zhe na/ oM sum+b+ha zhes pa la sogs pa ste sum+b+ha ni gnod mdzes la bod pa'o// gr-ih+Na zhes bya ba ni khro bo bcu la phyogs skyong ba zung zhig pa'o// grih+NA pa ya zhes bya ba ni sprul pa'i 'khor gyis zung shig pa'o// A na ya ho zhes bya ba ni khug cig pa'o// gal te ma khugs na/ ji ltar bya zhe na/ b+ha ga wAM badzra rA dza zhes bya ba smos te/ bcom ldan 'das rdo rje rgyal po'i bkas khug cig pa'o// le'u sum cu pa'i rnam par bshad pa'o// // de ltar gnod mdzes kyi 'khor lo bshad na/ dngos grub sgrub pa'i le'u bzhi pa las dang por re zhig rgyu ba dang mi rgyu ba'i 'khor lo le'u nyi shu gsungs pa ni/ de nas sha chen 'di dag kun// zhes bya ba la sogs pa gsungs te/ sha chen ni 'chad par gyur pa'i sreg rdzas so// 'jigs byed ni nyon mongs pa dang sdug bsngal 'joms pas so// rdo rje skyes yin zhes bya ba ni mngon spyod kyi rdzas rdo rje'i rigs dang mthun pa'o// 'di ni dug thams cad 'jigs par byed pa mngon spyod mi bzad sbyin sreg 'di gsungs pa yin no// de ltar mdor bstan nas rgyas par bshad pa ni de bzhin zhes bya ba la sogs pa gsungs te/ khyi ni zhe sdang 'joms pa'o// phag ni gti mug 'joms pa'o// zangs kyi gtsug phud can ni khyim bya ste 'dod chags 'joms pa'o// gang gi dkyil 'khor la zhen pa la mngon spyod kyi ni bya ba gsungs so// de ci zhig bya zhe na/ bza' ba ste/ nang gi sbyin sreg dang / sbyin sreg ste phyi rol gyi sbyin sreg dang gtor ma rnams bya'o// ma lus lus pa med grub po// zhes bya ba ni las bcu gnyis grub pa'o// rgyal srid thams cad bya ba ni nye bar mtshon pa'o// de ltar sreg rdzas bshad nas de'i snod bshad pa ni/ dung dang nya phyis mu tig ste// zhes bya ba smos te/ dung la sogs pa gsum char yang las dang nyon mongs pa dang khu khrag gi rgyu las byung ba yin no// bsod nams kyi las kyi rgyu rkyen las byung ba'i chos kyi ye shes kyi lus can mi'i thod pas sreg rdzas kyi snod du byas kyang mkhas pa rtog pa dang ldan pa rnams su yang smod par mi 'gyur ro// de ltar snod bshad nas bdag nyid lhar bskyed pa ji lta bu zhe na/ dpa' bo thod pa'i phreng ba can// zhes bya ba smos te/ sangs rgyas lnga'i rang bzhin gyi cod pan can/ zla ba phyed pas rgyan du byas// zhes bya ba ni zla ba phyed pa'i rtags can no// dpa' bo dbang phyug yin par bshad// ces bya ba ni mkha' 'gro ma kun spyod las/ sprul pa las byung dpa' bo rnams// yan lag drug cus sems kyis sprul// dag pa'i chos kyi sprul pa rnams// phag mo'i gzugs su bstan pa yin// zhes bshad pas dpal he ru ka las byung ba'i dkyil 'khor gyi 'khor lo dang bcas pa bsgom par bya'o// phyag rgya bshad pa ni/ brda lnga po ni bstan pa dag // ces bya ba ni sor mo g.yon pa lnga thabs lngar bsgom pa dang / g.yas pa lnga lha mo lngar bsgom pa'i brda lnga'o// de yang de ltar dgod snyam na/ sgrub pa po yi lag g.yon gyi// zhes bya ba ni lag pa g.yon pa'i sgra ni dpa' bo drug gi gnas yin te/ shes rab dang thabs ro gcig tu byas nas brda rnams la 'jug par bya'o// brda de yang tshogs kyi 'khor lo dang gtor ma dang phyi nang gi sbyin sreg dang dbang bskur ba'i dus su lta'i rang bzhin du bskyed nas brda zhes bya ba lus kyi tha snyad de/ lag pa'i phyag rgya'i bya ba la rab tu 'jug pa'o// ci'i phyir g.yon pa la gtso bo dang dgod snyam pa la/ khams gsum rgyu dang mi rgyu ba// 'gro kun g.yon las byung ba yin// zhes bya ba gsungs te/ lus po phyed ni shes rab tshogs kyi dbyibs las byung ba yin/ g.yas pa ni thabs las byung ba yin no// ci'i phyir g.yon pa shes rab yin zhe na/ sangs rgyas dang byang chub sems dpa'i brdar gyur pa yin te/ shes rab thams cad thabs dang shes rab gnyis su 'dus par ston pa yin no// des na g.yon pa'i chos kyi dbyings las snod bcud thams cad 'byung ba yin no// de yang ji ltar na lha dgod par bya zhe na/ mthe bong la rdo rje sems dpa'/ mdzub mo la rnam par snang mdzad/ gung mo la pad+ma gar gyi dbang phyug // srin lag la dpal he ru ka / mthe'u chung la nam mkha'i snying po/ sen mo'i ngos la rta mchog bsgoms la/ lag pa g.yon pa bsgyur byas nas/ dpa' bo 'di rnams 'byung ngo // lag pa'i mthil shrI he ru ka / phag mo kun 'dus dag byed yin// zhes bya ba gsungs te/ lag mthil g.yas g.yon du thabs rnam pa drug dang / shes rab rnam pa drug lag mthil du bkod nas thal mo sbyar bas lus kun dag byed ces bya ba'i phyag rgyar 'gyur ba yin no// rgyab tu rdo rje mkha' 'gro ma// zhes bya ba ni g.yon pa'i lag pa'i mthil du pad+ma 'dab ma lnga pa'i 'dab ma la mkha' 'gro ma lnga dang / lte ba la gtum mo dgod par bya'o// de bzhin du lag pa g.yon pa la dpa' bo rnams bkod pa ni/ mdza' ba thams cad 'dus pa'o// rin chen rdo rje'i zhal snga nas/ rgyab tu rdo rje mkha' 'gro ma// zhes bya ba ni sen mo'i ngos la tsaN+Di ka bkod la sor mo thams cad kyi mdza' ba 'dus pa zhes gsungs so// cho ga des ci zhig byed ce na/ de lta'i cho ga'i sbyor ba yis// dpa' bo thams cad mchod par bya// zhes gsungs te/ nang gi sbyin sreg dang phyi'i sbyin sreg dang / gtor mas mchod par bya'o// sor mo rnams lha'i rang bzhin du bskyed nas 'byung ba rnams ji ltar bya zhe na/ sa ni spyan zhes bya bar bshad// ces bya ba la sogs pa 'byung ba lnga lha mo lnga yin par ston zhing // lha de rnams gang du gshegs su gsol zhes bya ba gsungs te/ lag pa gzhal yas khang du byas la mkhas pas gzhal yas khang gi steng rgyab tu gshegs su gsol// gsang ba 'di ni mi bshad cing // zhes bya ba ni lag pa'i phyag rgya gsang ba 'di dbang ma bskur ba la mi bshad cing rdo rje spun ma yin pa la yang gsang ba yin no// 'o na dus nam gyi tshe bya zhe na/ de ltar bdag nyid dpa' bo rnams// lhan cig zas la spyod pa brtsam// zhes bya ba gsungs te/ tshogs kyi 'khor lo bya ba'o// dpa' bo thams cad mnyam sbyor ba// mkha' 'gro dra ba'i bde mchog yin// zhes bya ba ni lag pa'i phyag rgya mnyam par sbyor ba'i bde mchog go// le'u sum cu rtsa gcig pa'i rnam par bshad pa'o// // de ltar mi rgyu ba'i sbyin sreg gi 'khor lo bshad nas// da ni yi dgas srog song gi 'khor lo bshad pa ni/ de nas gzhan yang bshad bya ste// zhes bya ba la sogs pa gsungs te/ gzhan yang ni ro langs kyi sbyin sreg go// phyi'i sbyin sreg gi spyod pa dang / nang gi sbyin sreg cho ga bzhi'i dkyil 'khor dang / mchod rdzas dang / thab lhar bskyed pa dang / mchod pa dang 'bras bu dngos grub blang ba dang gshegs su gsol ba'o// rnam pa gang gis cho ga de shes na myur du dngos grub thob par 'gyur ba'o// de ltar mdor bstan nas rgyas par bshad pa ni/ sgrub pos sngar bstan rim pa yis// zhes bya ba gsungs te/ le'u sum cu rtsa gcig pa sreg rdzas dang / snod dang lhar bskyed pa'i phyag rgya'i rim pa'o// phyugs rnams kyi ni 'gugs pa nyid// ces bya ba ni sngar bstan pa'i sreg rdzas kyi steng du kha na ma tho ba med pa'i phyugs 'di rnams kyis bstan par bya'o// de la mi'i sha dang / rus sbal dang / bong bu dang / rnga mo dang / ce spyang dang / rta la sogs pa dpa' bo lnga'i sha dngos grub sgrub pa'i dkyil 'khor du bsgrub pa'i yan lag yin no// khyad par gzhan dag kyang yod dam zhe na/ rigs mchog phyugs zhes bya ste mi sha ni bdud rtsi lnga par gyur pas na mchog go// rkang bzhi pa las glang po mchog dang / 'dab chags las dad pa dang / chu la gnas pa dud 'gro las rus sbal dang / gi wang dang bcas pa'i sha la lha rnams gsol bar bzhed pas chu g.yo ba'o// de rnams ni dngos grub sgrub pa'i yan lag tu sangs rgyas dang byang chub sems dpa'i lha'i mig gi mngon par shes pa rnams la grags pa yin no// khwa dang chu skyar dang gzhan dang gnyis skyes te khu byug dang / khrung khrung dang / sngags chen po dang / sa ra sa dang / ka dam+pa la sogs pa kha na ma tho ba med pa'i sha dang / nang gi sbyin sreg bza' ba dang / gtor ma dang / phyi rol du sbyin sreg byas nas 'dod pa'i dngos grub thams cad grub par 'gyur ro// de ltar phyi nang gi thun mong gi sbyin sreg bstan nas ro langs kyi khyad par gyi sbyin sreg ga sreg rdzas bshad pa ni/ kr-iSh+Na shwa na zhes bya ba ni khyi mo shin tu gnag pa lus gang la yang spu dkar po med pa 'o ma dang / ma sha'i 'bras nag po phye mar byas pa dang ldan pa'i thug pa sbyar la tshes bco lnga'i dus su skar ma rgyal dang gza' phur bu 'dzom pa'i dus su rgyal rigs sam rje'u'i rigs sam bram ze'i rigs sha dkar la sma ra ser ba shing puN+Da rI ka'am/ a shwat+tha la 'gegs nas shi ba'i ro blangs la dkyil 'khor gyi dbus su bzhag ste/ dur khrod brgyad kyi mkha' 'gro gang yang rung ba la dgug pa dang gzhug pa dang bcing ba dang dbang du byas la 'jig rten gyi dngos grub grub pa dang / zhing skyong brgyad la gang yang rung ba bcug nas bsam gtan dang gzugs med thun mong gi dngos grub sgrub pa dang / rigs lnga'i ye shes kyi mkha' 'gro ma bcug nas mchog gi dngos grub 'grub par 'gyur ro// de la dang po dur khrod du dkyil 'khor bsgrub pa 'jig rten gyi dngos grub kyi dbang du mdzad nas 'dzem pa med par ro'i khar sbyin sreg brgya rtsa brgyad du bya zhes gsungs te/ dang por bsnyen pa'i dus su du ba dang 'bar ba dang 'phar ba mthong nas ro'i lte ba'i dbus su me'i dkyil 'khor bskyed nas rkang pa rlung gis g.yabs te lte ba nas 'bar bas mig me'i sgo nas dro ba'i rtags 'byung ba dang / rna ba rlung gi sgo nas 'phar ba dang / sna sa'i sgo nas du ba dang / kha chu'i sgo nas smra ba dang / 'phar ba'i rtags 'byung bar 'gyur ro// de'i tshe me lha thugs kar bzhag la sbyin sreg brgya rtsa brgyad bya'o// de nas dur khrod kyi mkha' 'gro bkug la 'dzem pa dang bag tsha ba med pas ro'i khar sbyin sreg brgya rtsa brgyad bya'o// de nas ro de langs la ci zhes smra bar 'gyur ro// de la lha ma yin gyi bu mo 'dod nas 'og tu 'gro ba la sogs pa dang / dngos grub gang yang rung ba cig byin cig brjod par bya'o// de nas 'jig rten gyi mkha' 'gro des gnas sum cu rtsa gnyis kyi bu ga nas zhugs te/ rdo rje snying gis ma zin par lha ma yin gyi bu mo'i gnas su 'gro ba'am/ g.yul las rgyal ba'i dngos grub bam/ mngon spyod kyi cho gas tshar bcad pa'am/ zhi ba dang rgyas pas phan 'dogs pa'am/ mig sman gyis bcud len gyi sman rnyed pa'am/ sa 'og gi gter ram/ dpag tshad stong tshun chad kyi rkang mgyogs sam/ lo stong la sogs pa thub pa'i bcud kyis len gang yang rung ba cig byin nas rang gi gnas su 'gro ba yin gyi gzhan du ma yin zhes bya ba ni nyi ma dang zla ba ni sa la lhung yang srid/ rlung ni rgyun las bzlog kyang srid/ ro langs kyi dngos grub ni gzhan du ma yin no// steng dang sa 'og pho nyas grub// ces bya ba ni sku dang gsung dang thugs kyi dngos grub tu 'gyur ro// rgyud 'dir the tshom med kyang rung // zhes bya ba ni gdon mi za bar 'grub po zhes pa'i don to// de ltar ro langs kyi dkyil 'khor sgrub pa bshad nas/ ro langs sgrub pa'i tshe rnal 'byor pa bdag nyid lhar ji ltar bskyed par bya zhe na/ gnas pa'i rnal 'byor sngon du 'gro bas dang por rten gyi dkyil 'khor sgom pa ni gdul ba drag po 'jigs byed kyi brda'i dbang du byas nas yaM las rlung gi dkyil 'khor bskyed pa ni lci ba'o// raM las me'i dkyil 'khor bskyed pa ni thal ba zhes bya'o// baM las chu'i dkyil 'khor la lhag ma zhes bya ste/ mngon brjod las kyang // lhag ma rngams su 'bum phrag brgyad// ces gsungs pa'i phyir ro// laM las sa'i dkyil 'khor la ni mgo bo skom po zhes bya'o// dung chen po'i ngo bo zhes bya ba ni/ ri rab dang ri bdun dang / rol mtsho dang gling bzhi lcags ris bskor ba'o// de yang kha sbyor las mgo bo ri rgyal lhun po yin// zhes gsungs so// sdong pos brgyan pa dang mthun par rlung gi dkyil 'khor gyi steng du rdo rje rtse lnga pa raM dang bcas pas stong gsum bsregs pa ni/ lci ba'i thal ba nyid dag dang // zhes bya ba'o// rnam par snang mdzad kyi rang bzhin spos chu ze ba'i rgyun babs nas/ rdo rje'i lte ba raM gyi mes bskol bas/ lhag ma gser gyi pad+ma bye ba phrag brgyar gyur pa ni de bzhin lhag ma zhes bya'o// de'i steng du gser gyi sa gzhi chags pa ni mgo bo skam po zhes bya la/ de'i steng du ri rab bskyed pa'i sa bon du chen po'i ngo bo'am/ yang na gser gyi rus sbal gyi gzugs bya'o// he ru ka 'byung ba las ni yang na rus sbal dag gi'o zhes bya ba brten pa'i dkyil 'khor ston te/ dpa' bo dpa' mo yin par bshad// ces bya ba rdzus skyes la ltos nas yang na/ rus sbal dag gi mgo// zhes bya ba ni sgong skyes kyi he ru ka ston pa yin no// myur du dngos grub sbyin par 'gyur// zhes bya ba ni rdzus skyes kyi thabs kyis grub par 'gyur ro// des bskyed pa'i lha ji lta bu zhe na/ nges brjod bla ma las 'byung ba bzhin du zhal gcig pa phyag bzhi pa rdo rje dang / dril bu dang / cang te'u dang / kha T+wAM ga bsnams pa sngon po'am/ zhal gcig phyag gnyis pa yum rdo rje phag mo la 'khyud pa'am/ phyag 'bum pa zhal stong dang ldan pa rdo rje phag mo kun gzugs zhes bya ba zhal nyi shu rtsa gcig dang phyag rgya lnga las 'khyud pa/ rdo rje phag mo yang de dang 'dra ba sku mdog dkar po snod bcud thams cad kyi phyag mtshan 'chang ba dang / thod pa'i phreng ba can thal ba'i rdul gyis byugs pa/ phyag rgya drug gis brgyan pa/ cod pan gyi bar nas me tog gi phreng ba 'chang ba/ phyag dang po gnyis kyis rdo rje dang dril bu bzung nas phag mo la 'khyud pa/ g.yas gnyis pa mdung bsnams pa/ zhal mche ba gtsigs pa/ ro yi dags chen po'i gdan la bzhugs pa'o// de yang ji ltar bsgom par bya snyam na/ de nas rtag tu sgrub pa pos// rang gi lha ni shes nas sgom// zhes bya ba smos te/ mi 'jigs na zhal gcig phyag bzhi pa dang / 'jigs na zhal bzhi phyag bcu gnyis pa dang / ches 'jigs na phyag 'bum pa bsgom par bya ba de lta bu'i yon tan gyi khyad par shes pas sgrub pa pos dngos grub sgrub par 'gyur ro// le'u sum cu rtsa gnyis pa'i rnam par bshad pa'o// // de ltar ro langs kyi sbyin sreg bshad nas/ de ni rnal 'byor ma'i lus la sbyin sreg bya ba bshad pa ni/ de nas sgrub pa po rnams kyis// zhes bya ba la sogs pa smos te/ chags pa'i lam sgrub pa po rnams kyis ye shes las skyes pa dang / sngags skyes kyi rnal 'byor ma bsnyen sgrub bzhis sbyangs nas ye shes phab pa la 'gro ba dang / du ba dang 'bar ba dang 'phar ba'i tshe/ nang gi sbyin sreg bya ba ni// sbyor ba kun las med par bshad// ces bya ste/ rgyud gzhan du ma bstan pa'o// sreg rdzas ni bza' ba dang bca' ba dang / nya sha dang chang la sogs pa ci nus pas sbyin sreg bya'o// de ltar mdor bstan nas rgyas par bshad pa ni/ med par gyur kyang bza' ba ni// zhes bya ba smos te/ bza' ba dang bca' ba la sogs pa bdud rtsi lngar bskyed la mchod par bya'o// de ltar rdzas bsags nas de nas ci zhig bya snyam na/ de nas pho nya rab sbyin zhing // zhes bya ba bsnyen sgrub bzhis sbyangs nas lte ba dang snying ga dang / lkog ma dang spyi gtsug tu 'khor lo brtsegs ma bzhi bkod de ye shes 'bebs pa'i pho nya la rang gi lag pa'i dgang gzar dang blugs gzar gyis sbyin sreg bya'o// rang gi pang par mgo bzhag la// dpa' bo gnyis med mchod par bya// zhes bya ba ni yum rdo rje phag mo bskyed nas mchod par bya'o zhes bya ba'i don to// slob dpon dag ni rab tu bsgrub// ces bya ba ni dbang bskur ba'i phyag rgya byas pa'o// de yang ma dang sring mo dang bu mo dang chung ma ste dbang thob pa'i sngags skyes rnam par 'dod pa'i yon tan lngas mchod pa'i cho ga 'di 'dra ba'i sbyor bas gnyis su med pa dang ldan par byed/ de'i phan yon ci zhe na/ de nas sngags ni grub 'gyur te// zhes bya ba la sogs pa gsungs te/ srog a wa d+hU tIr chud pa'i sngags grub pa'i sbyor bas ji srid 'byung ba ma zhig pa'i bar du gnas par 'gyur ro// phan yon gnyis pa ni ye shes kyi mkha' 'gro ma nyi shu rtsa bzhi slob dpon gyi lus su gnas nas sgrub pa po las mchod pa len zhing las bcu gnyis mdzad par 'gyur ro// des bsam gtan gyi dngos grub mi thob bam zhe na/ dpa' bo rnams kyi stan dag dang // phyag rgya nyid du the tshom med// ces bya ba smos te/ stan ni btsun mo yum gyi b+ha ga na bzhugs zhes bya'o// phyag rgya ni las kyi phyag rgyar gyur pa'i bsam gtan gyi bde ba bskyed pa'o// de yang thabs ji lta bu zhe na/ sgrub po shin tu mnyam gzhag pas/ glu dang gar la sogs pa bya// zhes bya'o// gzugs sdug pa dang / glu snyan pa dang / dri zhim pa dang / ro yid du 'ong ba dang / reg bya 'khyud pa la sogs pas mchod par bya'o// mchog gi dngos grub ji ltar thob ce na lus can thams cad kyi snyed du rnal 'byor ye shes lA ma zhes bya ba smos te/ rang bzhin brgyad cu dang bral ba'i sems 'od gsal ba'i sems skyes pa de gang zag ji lta bus thob snyam na 'khor ba las skyo ba dang mya ngan las 'das pa la dad pa ste/ ji srid 'khor bar 'khor gyur zhing // mya ngan sdug bsngal gyis g.yengs 'di// zhes bya ba 'khor ba las skyo ba'o// kun nas dad pas sgrub pa pos// phyag rgya thams cad mchod par bya// zhes bya ba ni lha dang lha mor bsgoms pas dad pa dang ldan zhing // sgyu ma lta bur mos pas phyag rgyar mchod par bya'o// de ltar bsod nams dang ye shes kyi tshogs chen pos ma 'ongs pa na 'khor los sgyur ba la rgyu ba'i rgyal po dang / lha'i rgyal por gyur pas mchod par gyur pa dang / dad pa dang dang ba dang sgyu ma lta bu'i shes pa med pas mi gtsang ba'i rdzas yin no zhes smras na ma 'ongs pa ngan song gsum du 'gro bar 'gyur ro// drang srong rgyas pa dang / ser skya lta bu bsam gtan thob pas dngos grub ji lta bu zhig thob par 'gyur zhe na/ rnal 'byor rgyud la gus rnams kyis// phyag rgya chen po dang por 'grub// ces bya ba smos te/ zhi gnas dang lhag mthong zung du 'jug pa'i rnal 'byor rgyud la phyag rgya chen po ste/ rnam par mi rtog pa'i ye shes dang por 'grub par 'gyur ro// gal te srog a wa d+hU tIr ma chud pas stong nyid kyi rgyas ma thebs na ji ltar bya snyam na/ de bzhin rab tu 'bad pa dang // kun nas dang bas mchod par bya// zhes bya ba gsungs te/ bsod nams kyi tshogs bde ba bsgom par bya'o// de nas le'u dang po las// yid ni nang du chud pa yis// 'dod pa'i dngos grub bsgom par bya// rang rdzas thig les sangs rgyas dang // byang chub sems dpa' mchod par bya// zhes gsungs so// de yi 'og tu dpa' bo yis// dpa' bo kun du spyod par bya// zhes bya ba ni phyag rgya chen po bsgom pa de'i 'og tu dpa' bo kun du spyod pa kha sbyor las gsungs pa bzhin du dpa' bo gcig pu dang / rgyal tshab dang / phyogs las rnam par rgyal ba dang / pha rol tu phyin pa dang / shin tu spros pa med pa'i spyod pas dngos rjes ro mnyam par bya'o// de ci zhig sgrub snyam na/ de ltar mchod byas de nas ni// zhes bya ba la sogs pa smos te/ sa 'og tu 'gro ba la sogs pa'i las bcu gcig sgrub pa pos dka' ba med cing nyon mi mongs pas 'grub par 'gyur ba las gdon mi za'o// le'u sum cu rtsa gsum pa'i rnam par bshad pa'o// // de ltar rnal 'byor pa'i sbyin sreg bshad nas thun mong gi sbyin sreg bshad pa ni/ de nas rnal 'byor ma'i dra ba'i// zhes bya ba la sogs pa smos te/ bsnyen sgrub bzhis sbyangs pa'i dpa' bo dang / rnal 'byor ma'i lus po la phyi rol du lha'i 'khor lo dgod pa dang / nang du lha drug cu rtsa bzhi'i 'khor lo bzhi la rim pa bzhin du bkod pa'i 'khor lo'i cho ga rgyas par byas nas dpa' bo dang rnal 'byor ma nang gi sbyin sreg byed pa'i tshe/ oM shan+tiM ku ru swA hA zhes bya ba la sogs pas dpa' bo dang / rnal 'byor ma'i sngags dang spel nas kun du brjod cing sbyin sreg byas nas 'grub pa la the tshom med do// de ltar mdor bstan nas rgyas par bshad pa ni dpa' bo nyi shu rtsa lnga dang / rnal 'byor ma sum cu rtsa bdun 'khor lo bzhi'i pad+ma'i lte bar bkod la a wa d+hU tI'i gnas su he ru ka yab yum de bzhin du bkod par bya ste/ smin mtshams kyi mdzod spu'i bar du dpa' bo yab yum nges par gzhag par bya'o// de ltar lha dgod pa bstan nas me'i mtshan nyid bstan pa ni/ dpa' bo 'chol ba zhal gyi mer// zhes bya ba smos te/ lte ba nas rked pa rlung me'i drod can no// sreg rdzas ni myos chang dang / ba lang gi sha dang khrag tu bcas pas nang du sbyin sreg bya'o// gang la sbyin sreg bya snyam na/ de nas 'bar ba'i me la ni// bsreg bya dgu ni bya ba yin// zhes bya ba smos te/ rigs lnga re re zhing yang bsreg bya lnga lnga dbul bar bya'o// de nas gtum mo drod 'phel ba// rtsa rnams sreg par byed pa ni// de nas 'bar phreng rgya mtsho yi// kun nas sgo yi 'khor lo bsam// zhes bya ba yin no// kun nas sgo ni bu ga'i sgo rnams nas me'i 'od zer 'byung ba'o// 'khor lo bzhi'i dbus su ji lta bu bsam zhe na/ dpa' bo dpa' mo zhal bzhi pa// zhes bya ba smos te/ bcom ldan 'das zhal bzhi pa phyag bcu gnyis pa/ yum zhal gcig phyag gnyis pa/ mkha' 'gro ma dang / lA ma dang / dum skyes ma dang / gzugs can ma bzhi ni phyogs kyi pad+ma la'o// dpa' kun gnyis su med par bde// zhes bya ba ni sku gsung thugs kyi 'khor lo'i khaN+Da ro ha phyi rol sbyar zhes bya ba ni/ kun kyang zhal shar du gzigs pas khaN+Da ro ha rgyab tu bzhag pa'o// rang gi gzugs su sngon zhen pa// zhes bya ba ni mi'am ci 'dul ba'i phyir kha gdong ma la sogs pa'i gzugs brgyad do// 'khor lo'i dbus su bstan par bya// zhes bya ba ni gzhal yas khang gi nang du dgod pa'o// dpa' bo dang rnal 'byor ma 'di dag gi 'khor lo bstan pas dngos grub thams cad sgrub par byed do// de gang las btus pa yin snyam na/ rig pa'i rgya mtsho las/ dpa' bo mdor bsdus nas ni gsungs pa yin/ zhes bya ba smos te/ rgyud 'bum pa'i le'u dang po tshogs kyi 'khor lo'i skabs nas/ rnal 'byor ma'i sbyin sreg 'di rgyas pa las mdor bsdus pa gsungs pa yin no// thabs gang gis grub ce na/ pho nya gnyis med sbyor ba'i bdag // 'grub 'gyur 'di la the tshom med// ces bya ba gsungs te/ dga' ba bzhi'i ting nge 'dzin gyis/ le'u sum cu rtsa bzhi pa'i rnam par bshad pa'o// // de ltar dpa' bo dang rnal 'byor ma gnyis ka'i sbyin sreg bshad nas/ 'chi bdag 'joms pa bshad pa ni/ de nas las kyi mchog rab ni// zhes bya ba la sogs pa gsungs te/ las kyi mchog rab ni tshe 'phel ba'i thabs so// ji bzhin rim gyis mchod pa ste// zhes bya ba ni thabs dang shes rab bsnyen sgrub bzhis sbyangs nas rnam pa sna tshogs dang / rnam par smin pa dang / rnam par nyed pa dang / mtshan nyid dang bral ba'i rim gyis dga' ba bzhi'i ting nge 'dzin gyis mchod pa'o// mchod pa gnyis med sbyor bdag nyid// ces bya ba smos te/ mchod pa gnyis med sbyor bdag nyid ni rang bzhin brgyad cu dang bral ba'i bde ba stong pa nyid du ro gcig pa'i gnyis med sbyor ba'o// las ni so sor sbyor bar bya// zhes bya ba ni las bcu gnyis las bsgom pa dang bzlas pa so sor sbyar bar bya'o// de ltar mdor bstan nas rgyas par bshad pa ni/ gang yang sgrub par byed pa'i sngags// de yi dbye ba rim ji bzhin// zhes bya ba ni de la zhes bya ba'i don yin no// tshigs bcad gcig gis mdor bstan pa ni las bcu gnyis kyi mdor bstan pa yin la/ de las bye brag tu/ 'chi bdag 'joms pa bshad pas na// gang yang sgrub par byed pa'i sngags// zhes bya ba gsungs te/ sngags ni lus kyi 'khrul 'khor la dbugs 'byung rngub kyi rlung dang sbyor ro// phrin las bzhi'i sngags de'i dbyes bas rim pa ji lta ba bzhin du zhi ba la dkar po/ rgyas pa la ser po/ dbang la dmar po/ mngon spyod la nag po'o// yi ge'i kha dog dang / zhi ba la rgyal rigs/ rgyas pa la rje'u rigs/ dbang la bram ze'i rigs/ mngon spyod pa dmangs rigs kyi pho nya'i bye brag dang / sogs zhes bya ba ni zhi ba la chu'i dkyil 'khor nas rgyu ba dang / rgyas pa la sa dang / dbang la me dang / mngon spyod la rlung gi dkyil 'khor las rgyu ba'o// sngags ji ltar bzlas snyam na/ mda' yi shugs bzhin yongs su 'khor// zhes bya ba smos te/ zhi ba dang rgyas pa la yum gyi zhal nas yab kyi zhal du zhugs shing // yab kyi lte ba nas yum gyi lte bar zhugs pas 'khor ba dang / dbang dang mngon spyod la yab kyi zhal nas yum gyi zhal dang / yum gyi lte ba nas yab kyi lte bar 'jug cing 'khor ba'i phan tshun sbyor ba'i sngags kyis 'jug cing 'khor bas phreng ba nyid yin no// zhi ba la ni lhod pa ste// zhes bya ba ni sngags kyi bzlas pa so dang mchu sbyar nas lce cung zad tsam bsgul ba'o// rlung gi rgyu ba ni sa dang chu dal bar rgyu ba'o// drag cing rtsub pa ma yin no// zhes bya ba ni dbang dang mngon spyod la ngag gi bzlas pa mnyam sbyor nas 'byung ba bzhin du mkhur ba dang dbugs kyi rlung 'byin dang / srin po ngar skad kyis zlo ba dang / me dang rlung gi dkyil 'khor la drag cing rtsub par zlos pa ltar zhi ba dang rgyas pa la ma yin no// rang rang gi ni phyogs gnas nas// cho ga'i dbye ba bstan pa'o// zhes bya ba ni g.yas nas sa'i rlung rgyu ba dang / g.yon nas rlung gi rlung rgyu ba dang / gnyis ka nas sa'i rlung rgyu ba dang / dal bar rgyu ba chu'i rlung ni dkyil 'khor bzhi'i rang rang gi phyogs kyi dbye ba bstan to// sa bon phreng ba de nas zin// zhes bya ba ni sa bon phreng ba snying po dang nye ba'i snying po'o// de nas zin zhes bya ba ni thog mar yi ge oM nas bzung ba'o// hUM ni mtha' ru gnas pa yin// zhes bya ba ni mthar hUM phaT swA hA dang bcas pa'o// de ltar bsgom pa dang bzlas pa byas nas bskyed pa'i rim pa'i las la sbyor ba'i tshe ji ltar sbyar bar bya zhe na/ sgrub pa 'gag par gyur na ni// gom pa gcig kyang mi 'gro'o// zhes bya ba ni 'chi bdag gi gzugs byas la dur khrod kyi ras la rkang pa brgyad pa'i 'khrul 'khor dug dang khrag gis bris la dbus kyi 'chi bdag gi bdud kyi ming mA ra ya dang bcas pa bris te 'khrul 'khor ling+gar bcug nas sngags kyi 'od zer brgyad kyis bcug na gom pa gcig kyang 'gro bar mi nus par 'chi bar 'gyur ro// 'od zer brgyad gang zhe na kha sbyor bar gyur pa dang zhes bya ba rdo rje phra mo'i 'od zer dkar dmar thogs pa 'phros pas gom pa gcig kyang mi 'gro ba ni dang po'o// 'od zer gyi lha mo rnams phyir log nas dus ma yin par 'chi ba las rgyal ba'i thabs phyag g.yon pas kha T+wAM ga bzung nas phyag g.yas pas bdud rtsi lnga'i thod pa bsnams pas rang gi zhal du mchod yon gyi bdud rtsi'i nges par sbyar bas dus ma yin par 'chi ba bzlog nas tshe 'phel bar byed do// de bzhin du rdo rje lu gu rgyud bcings pa'i lha mo brgyad 'phros nas 'chi bdag bcings pas dus ma yin par 'chi ba las rgyal nas kha T+wAM ga bsnams shing bdud rtsi'i mchod pa zhal du sbyor ba ni gnyis pa yin no// rdo rjes phye ba nyid dang ni// zhes bya ba ni rdo rje thogs pa'i lha mo spros nas 'chi bdag bcom ste slar log pas dus ma yin pa'i 'chi ba las rgyal nas kha T+wAM ga bsnams pas bdud rtsi'i mchod pa mchod yon zhal du 'dren pa ni gsum pa'o// de bzhin du rdo rje kha dog lnga pa'i sgro'i chun po spros nas bsgrub bya 'gog pa ni bzhi pa'o// lcags kyu bsnams pa'i lha mos dgug pa ni lnga pa'o// gtun shing bsnams nas dgug pa ni drug pa'o// rdo rje kha yis za ba ni bdun pa'o// mda' yis bcings pa spro ba ni brgyad pa'o// de ltar phyag mtshan brgyad dang bcas pa'i lha mo spros nas dus ma yin pa'i 'chi bdag las rgyal ba ni phrin las mdzad nas slar bsdus pa'i tshe phyag g.yon pas kha T+wAM ga bsnams shing // phyag g.yas pas thod pa bdud rtsi lnga'i mchod yon rang gi zhal du rdo rje rtse lnga pa dkar po bsams la bdud rtsi lnga'i mchod yon 'thungs pa ni nges par sbyar ba'o// 'di skad ston pa yin te thabs dang shes rab snyoms par zhugs pa las lha mo brgyad spros pa ni 'chi bdag gi bdud 'gog cing gom pa gcig kyang mi 'gro bas dus ma yin par 'chi ba las rgyal ba'i phrin las mdzad nas slar sdud pa'i tshe lha mo brgyad kyi phyag g.yon pas kha T+wa'aM ga bsnams shing g.yas pas bdud rtsi'i thod pa bsnams nas tshe 'phel ba'i phyir rang la 'dren par byed pa yin no// de ltar bskyed pa'i rim pa'i dbang du byas pa bshad nas/ rdo rje mkha' 'gro las kha sbyor ni nyi ma dang zla ba ste wa san+ti las 'o// rdo rje lu gu rgyud ni las kyi phyag rgya dang 'khyud pa'o// rdo rje dbye ba ni a wa d+hU tI dang 'khyud pa'o// sgro'i chun pos bskor ba ni hUM phaT kyis bskor ba'o// lcags kyus 'gugs pa ni bdud rtsi thig le gyen du bzlog pa'o// gtun shing gis dkrugs pa ni sa chu me rlung bzhi'i rtsa bzhag nas A na ha'i rtsas grub pa'o// rdo rje kha'i bza' ba ni bde ba stong nyid kyis rgyas btab nas shing las skyes pa'i srin bu bzhin du za ba'o// dbugs pa mda' dang sbyar ba ni reg bya'i stong pa nyid kyi steng du stong pa nyid la nges pa'i shes pa 'dren pa'o// dus min 'chi las rgyal ba ni g.yas par sa nA nas gyen du bzlog pa ni wa sha ta ta twa zhes byas te bcud kyis len du 'gyur ba'o// kha T+wAM ga ni lha'i sku bde ba stong par rtogs pa'i lus so// thod pa'i mchod yon ni btsun mo'i yum gyi b+ha ga'i byang chub sems so// zhal du mchod yon a wa d+hU ti'i zhal du byang chub kyi sems 'jug pa yin zhes gsungs so// le'u sum cu rtsa lnga pa'i rnam par bshad pa'o// // de ltar 'chi bdag 'joms pa bshad nas da ni chags pa'i lam gyis gsang ba'i sbyin sreg bshad pa ni/ de nas/ phyag rgya'i mchod pa chen po dang // zhes bya ba la sogs pa smos te/ dpa' bo dang rnal 'byor ma bsnyen sgrub bzhis sbyangs nas btsun mo yum gyi b+ha ga'i thab khung du gsang ba'i rdo rje'i dgang gzar gyis byang chub sems kyi dgang blugs byed pa ni phyag rgya'i mchod chen zhes bya'o// byang chub sems dga' bral du song na bde ba'i ting nge 'dzin nyams nas sngags dgod pa bzlog pa ste/ nang gi sbyin sreg gi phyag rgya'i mchod pa 'di dag ni las bcu gnyis myur du grub par byed pa yin no// de ltar mdor bstan nas rgyas par bshad pa ni/ mtshan nyid gnyis las sngags sbyar ba// zhes bya ba smos te/ gsang ba'i rdo rje dang b+ha ga'i dbus su yi ge d+hi dang bya zhes bya ba gnyis kyi sngags kyis byang chub sems bzlog par bya'o zhes kun spyod las gsungs so// dpa' bo mkha' 'gro gnyis med pa// blo ldan rnal 'byor ma bsgrub bya// zhes bya ba ni b+ha ga'i dkyil 'khor du byang chub sems kyi dkyil 'khor bsgom pa'o// rnal 'byor dri med lus ni zhes bya ba ni rang bzhin brgyad cu dang bral ba'i shes pa rtog pa med pa skyes pa'i lus ni dri med lus so// pad+ma'i phyag rgya gnon pa'i lus rnams ni rnam pa sna tshogs kyi dga' ba dang / rnam par smin pa'i mchog dga' dang / mtshan nyid dang bral ba'i dus su/ de bzhin mtshon cha nyid dang sbyar// zhes bya ba smos te/ dga' ba'i dus kyi tshe yi ge 'khrul 'khor gyi mtshon cha dang sbyar ba dang / de bzhin du mchog dga'i tshe rlung gi 'khrul 'khor gyi mtshon cha dang sbyar ba de bzhin du lhan cig skyes dga'i dus su gzung 'dzin 'gog pa'i a sa ma sa ma zhes bya ba nges pa'i shes pa drangs pas rnam par rtog pa las bzlog pa'i mtshon cha dang sbyar bar bya'o// ci'i phyir mtshon cha yin zhe na/ kha sbyor las dang po'i shes pa rnams yul gyi bde ba la dga' bral mi 'gro ba'i phyir na mtshon cha zhes gsungs so// sngags pas mkha' 'gro ma'i sbyor ba'i snying po rnams kyis de bzhin bya ba ni dpa' bo dang dpa' mo'i snying pos kyang byang chub sems bzlog pa de bzhin du bya'o// dpa' bo mchod pa'i cho ga shes/ las kyi 'bad pa nyid kyis bya// zhes bya ba ni de kho na nyid mchod pa'i rjes la dgug pa la sogs pa'i las bcu gnyis bya bar gsungs pa yin no// mkhas pa chen po dz+nyA na shrI'i zhal snga nas rlung gi 'khrul 'khor gyis byang chub sems bzlog pa yin no zhes gsungs so// rnal 'byor rang dga'i sngags las ni// zhes bya ba ni phrin las bzhi'i rnam par dbye bas rnal 'byor pa rang dga' ba'i sngags kyis dbang dang mngon spyod la yab kyi zhal dang sbyar bas tshar gcod pa dang / zhi ba dang rgyas pa la yum gyi zhal nas yab kyi zhal du bzlog nas sbyar bas ni phan 'dogs par byed do// de ltar na las kyi dngos grub bcu gnyis la rnam par sgom pa'i thabs de'i dbye ba bcu gnyis kyis phye ba'i sngags kyi phreng ba rtsa'i lam du sbyar bar bya'o// sbyor ba yi ni don rnams la// 'di yis rab tu bsgrub par bya// zhes bya ba ni lus kyi dkyil 'khor la las bcu gnyis kyi 'bras bu'i don rnams bsgom pa dang bzlas pa'i dbye ba 'di yis bsgom par bya'o// lha dang lha min rnams dang ni// mi dang bcas pas bsgrub par bya// zhes bya ba ni 'gro ba ris drug dbang du byed pa la sogs pa 'grub pa'o// le'u sum cu rtsa drug pa'i rnam par bshad pa'o// // de ltar gsang ba'i sbyin sreg bshad nas/ nang gi sbyin sreg phyir bzlog pa bstan pa ni/ de nas gzhan yang bshad bya ba// zhes bya ba la sogs pa gsungs te/ gzugs gnon pa yi cho ga ste// zhes bya ba ni bsnyen sgrub bzhis sbyangs pa'i las kyi phyag rgya dang snyoms par zhugs pa'am grol ba'i lam pas chos kyi phyag rgya dang / dam tshig gi phyag rgya'i gzugs gnon pa'i cho ga'o// phan tshun sbyar ba'i gsang sngags ni// mkha' 'gro ma dang gcig tu sbyor// zhes bya ba ni zhi ba dang rgyas pa la tshur 'khor ba dang / dbang dang mngon spyod la phar 'khor bas gsang sngags sbyar zhing nang gi sbyin sreg bzlog nas hUM gi sgras dbugs byung ba ni ngal so ba'o// bzlas pa'i mthar skyug par bya'o zhes bya ba ni ngal so ba'i rjes la skyugs pa'o// mtshan mo bdun ni rdzogs pa dang / bza' dang btung ba dag la sbyar// zhes bya ba ni skyugs pa'i kha zas ni sbyin sreg gi thal ba yin pas thod pa kha sbyor gyi nang du bzhag la/ tshon sna lnga'i skud pas dkris te mtshan mo bdun sngags bzlas nas gang dbang du bya bar 'dod pa'i kha zas la sbyar na 'di yis ji srid 'tsho'i bar du dbang du gyur par gdon mi za ba yin no// de ltar mdor bstan nas rgyas par bshad pa ni/ ser skya'i mar ni 'thungs nas kyang // zhes bya ba la sogs pa gsungs te/ lte ba dang snying ga dang lkog ma dang spyi gtsug tu rtsa drug cu rtsa gnyis tshang ba'i 'khor lo bskyed la/ lag pa g.yas g.yon dgang gzar dang blugs gzar du byas te/ ser skya'i mar gyis sreg rdzas su byas te mthar wa shaM ku ru ho zhes bya ba'i sngags dang spel la lan brgya rtsa brgyad sreg blugs byas nas mthar po son cha'i btung ba skyugs pas rang gi gdong dri bkrus la zhal bzhi phyag bcu gnyis par bsams te/ spyod lam rnam bzhi'i dus thams cad du khros par gyur na rgyal rigs dang / rje'u rigs dang / dmangs rigs dang / bram ze'i rigs la bltas pa tsam gyis 'grub par 'gyur ro// las dang po bshad nas gnyis pa bshad pa ni sngar gyi skyugs pa'i steng du til mar dang 'bras sA lu btags pa dang ldan pas lus la bskus la dril nas 'bras kyi phye ma dang bsres nas khrus byas nas mar la btsos la snum khur du byas te/ rigs bzhi gang yang rung ba'i bza' ba la sbyar na rdo rje slob dpon gyi las 'di bsam pa ma btang ba'i bar du dbang du 'gyur ro// las bcu pa ni til nag po'i chan la nang gi sbyin sreg brgya rtsa brgyad byas nas ske tshe dang bcas pa'i ru rta dang sbyar nas btung bar byas la skyugs pa dang / lag pa'i sen mo dang / lto ba'i srin bu dang / rang gi srin lag g.yon pa'i khrag dang / rang gi ru rta dang bcas pa sbyar te rnam pa bzhi'i bza' ba dang / btung ba dang / mig sman dang gos la byugs par rab tu sbyar na ji srid 'tsho'i bar du dbang du 'gyur ro// las bzhi pa ni ba lang gi sha dang ba lang gi khrag dang nang gi sbyin sreg brgya rtsa brgyad byas na 'jig rten dang 'jig rten las 'das pa'i lha rnams de'i mod la dbang du 'gyur ba'am/ gal te lha rnams dbang du ma gyur na/ ldum bu 'u su'i mdog bzhin du mgo bo 'gas par 'gyur ro// 'ongs na ci zhig byed snyam na/ bdag nyid de yi mdun du ni// zhes bya ba smos te/ de'i mdun du bkug la rnal 'byor pa bdag nyid de'i mdun du 'dug la mkhas pas sbyin sreg byas pa dang / 'jig rten pa la gtor ma byin nas khams gsum pa khug cig ces bka' bsgo na mtshan bdun gyis grub par 'gyur ro// de ltar nang gi sbyin sreg phyir skyugs pa ni 'jig rten gsum na rnyed par dka' ba yin te/ sngags bsgrubs pa'i thal bar gyur pa yin pas 'og nas 'byung ba'i rnam par snang mdzad dang / mi bskyod pa'i thal ba bzhin du steng gi sgo'i thabs kyang dbang du gyur ba'i las byed pa bzhin du las bcu gnyis byed pa yin no// de ltar dam tshig spyod pa'i mtshan nyid kyi rnal 'byor pas rtag tu las bcu gnyis kyi sngags nang gi sbyin sreg phyir bzlog pa'i sbyor ba ni spa zhing rab tu 'bad de sba bar bya'o// dor bya'i gang zag ni nang gi sbyin sreg phyir skyugs pa la yid mi ches pas sbas pa'i don rnyed par mi 'gyur zhing skye ba snga mar sbyangs pa'i skal ba dman pas kyang grub par mi 'gyur ro// blang bar bya ba'i gang zag ni skye ba snga mar sbyin pa ma btang bas bsod nams chung ba yin yang sgrub pa po nang gi sbyin sreg la yid ches pas mnyes par byas na grub par 'gyur ro zhes gsungs pas dpal he ru ka nyid nang gi sbyin sreg gis mnyes par bya'o// le'u sum cu rtsa bdun pa'i rnam par bshad pa'o// // de ltar rgyu ba dang mi rgyu ba'i sbyin sreg bshad nas/ de rnams kyi gnas bshad pa ni/ da nas brda dang mkha' 'gro ma'i// zhes bya ba la sogs pa gsungs te/ snod du gyur ba'i rnal 'byor ma ni brda dang kha dog dang dbyibs kyi lus kyi mtshan nyid gang yin pa dang / snod du rung ba dang mi rung ba'i dpa' bo'i yan lag gi dbye ba bshad par bya'o// de ltar mdor bstan nas rgyas par bshad pa ni// dpa' bo'i dbang phyug mi bri zhing // zhes bya ba la sogs pa smos te/ thabs dang shes rab 'khyud pa'i dpa' bo'i dbang phyug ri mor mi bri zhing bris su zin kyang dbang ma bskur ba gang gi thad du yang mi gdon pa dang / nyan thos kyi rigs can gyi mdun du g.yon pa'i spyod pa mi bstan par bya'o// gal te sgrub pa po rnyed pa dang bkur sti'i ched du gsang ba'i mtshan nyid can gyi sku bri zhing mkha' 'gro'i sngags bag med par 'don zhing lha'i sku ston na/ de la nga ni mi lta ste// zhes gsungs pas bcom ldan 'das kyis byin gyis mi rlob cing dur khrod brgyad kyi mkha' 'gro ma stong phrag du mas ngan pa'i bdag nyid can de za bar 'gyur ro// gal te bram ze'i sdom pa dang ldan pa'am nyan thos kyi sdom pa dang ldan na mkha' 'gro mas mi gnod do snyam na/ bram ze gsod pas the tshom med// ces gsungs so// sdig spyod rmongs pa'i bdag nyid ces bya ba ni rnyed pa dang bkur sti'i phyir lha'i sku ston cing gsang sngags 'don na bde bar gshegs pa bslus par gyur pas ngan pa'i bdag nyid can de za bar 'gyur ro// de la da ni skyabs mi byed// ces bya ba ni nyes pa byas kyang phyis 'gyod pa'i sems mi skye ba de la mi slob po// de ni gsang ba ste rnal 'byor pa'i nang nas bsgrub pa'o// dam tshig srung bar mi nus pa de sreg rdzas kyi phyugs dang 'dra ba yin no// 'jig rten pha rol gnod pa ni// bla ma la 'khu dam tshig nyams// mtho ris 'jig rten las de lhung // zhes gsungs pa yin no// dor bya'i gang zag bstan nas blang bya'i gang zag bstan pa ni/ he ru ka dpal lha sku'i sngags// zhes bya ba la sogs pa gsungs te/ yid skyob par byed pas na sngags te/ lha'i sku phyag rgya chen po dang de'i sngags so// de dag gang zhig srung bar byed pa la mkha' 'gro ma sum cu rtsa drug dang bcas pa'i phag mo dge ba'i gdong can dpal he ru ka dpa' bo nyi shu rtsa bzhi dang bcas par phan 'dogs par mdzad do// mtshan nyid dang po bla ma la gus pa ni/ bla ma rnams ni bsnyen bkur brjod// ces bya ba la sogs pa gsungs so// mtshan nyid gnyis pa dam tshig bsrung ba ni/ gsang ba bsrung ba'i sgrub pa po// zhes bya ba gsungs so// mtshan nyid gsum pa ni/ bde ba'i lam la mos pa ni// mkha' 'gro ma la rtag dga' bas// de las dngos grub 'byung bar 'gyur// zhes gsungs so// mtshan nyid bzhi pa sems pa ni/ sgrub po po ni bdag nyid 'gyur// khams gsum pa la bya ba'i dag // ces bya ba gsungs so// mtshan nyid lnga pa mchod par 'gyur ba ni/ sgrub po dpa' bo nyid 'dod pa// thams cad du ni mchod par 'gyur// zhes gsungs so// mtshan nyid drug pa sgom pa dang ldan pa ni/ de ni rnal 'byor la 'jug dga'// yang dag khro ba rigs par 'gyur// zhes gsungs so// mtshan nyid bdun pa brtul zhugs dang ldan pa ni/ he ru ka yi brtul zhugs 'dzin// slob dpon dpa' bo thob gyur pa// zhes bya ba gsungs so// brgyad pa gsang sngags la dga' ba ni/ sgrub pa pos ni sngags 'di dag // mthong zhing kun du dga' zhes gsungs so// de'i sngags du yin zhe na/ rtsa ba'i sngags kyi yi ge mchog // dpa' bo yi ge bdun pa ni// zhes gsungs te/ rtsa ba'i sngags gnyis dang / yab yum gyi snying po bzhi dang / dpa' bo dang dpa' mo'i snying po dang / gnod mdzes kyi sngags la sogs pa rnams 'dzin par byed pa'i rnal 'byor pa gang zhig las bcu gnyis la sbyor ba ni/ oM la sogs pa khyad par dbye// zhes bya ba la sogs pa gsungs te/ rgyas pa la oM/ zhi ba la swA hA/ dbang la ho/ mngon spyod la phaT ces bya ba la sogs pa'i khyad par gyis dbye ba'o// de rnams 'bad de phyag bya zhing // zhes bya ba ni phrin las bcu gnyis byed pa'i lha de rnams la gus par 'bad de phyag bya zhing zhes bya ba ni/ sangs rgyas dang byang chub sems dpa' de rnams la zhi ba dang rgyas pa la sogs pa'i sgo nas mchod pa byas na rtag tu las bcu gnyis byed pa'o// dpa' bo chen po de rnams dang lhan cig rol pa dang ldan pas bka' bsgo ba nyan par the tshom med do// de ltar las bcu gnyis dang ldan pa'i lha de rnams ji ltar bskyed par bya snyam na/ de yi thugs ka nas phag mo zhes bya ba la sogs pa smos te/ thugs ka'i chos kyi dbyings las yum rdo rje phag mo sprul pa de dang snyoms par zhugs pa las dpa' bo nyi shu rtsa bzhi dang dpa' mo sum cu rtsa gnyis dang bcas pa sprul nas las bcu gnyis bya'o// de yang kun spyod las/ sprul pa las byung dpa' bo rnams// yan lag bcu drug sems kyis sprul// dag pa'i chos kyi sprul pa ni// phag mo'i gzugs su bstan pa yin// zhes gsungs so// mtshan nyid brgyad dang ldan pa'i rnal 'byor pas sngags bcu gnyis zlos shing dkyil 'khor bcu gnyis mi 'dra ba sgom pa la phan yon ci zhig yod ce na/ de dang gang zhig legs skyes pa// srog chags bsod nams mthong ba yin// zhes bya ba gsungs te/ phyi nang gi sbyin sreg byed pa'i rnal 'byor pa lha'i sku bsgoms pa de dang de ni 'phags pa'i rigs su legs par skyes shing dngos grub len pa mthong ba'i srog chags de yang bsod nams can yin no// de'i phan yon gnyis pa mkha' 'gro rnams kyi bsrung ba gsungs pa ni/ gsang ba 'dus pa ltar dngos grub len pa la bar chad kyi bgegs bzlog pa'o// bdud rtsi 'khyil ba'i 'khor lo mi dgos par chu'i nang du 'dug kyang rung rgya mtsho'am ri dang ri bo la sogs par mkha' 'gro ma thams cad kyis bu gcig pa ltar zhen pa'i thugs kyis blta zhing gzigs par gnas pa yin no// de nyid bsdus pa ltar gnod mdzes kyi sngags kyis bsrung ba med par 'jigs pa chen po'i dur khrod la sogs par mkha' 'gro dang ro langs la sogs pa du ma de dang lhan cig tu rnal 'byor pa dpa' bo chen po bka' ji ltar bsgo ba ltar bde bar rol cing rgyu bar mdzad pa yin no// rnam par snang mdzad sgyu 'phrul dra ba ltar lus ngag yid gsum la bsrung ba mi dgos pa'i rnal 'byor pa de ri sul dang tshang tshing na gnas na lus la mkha' 'gro ma rnams kyis gsang ba dang / ngag la gsang ba'i drang srong rnams kyis gsang ba dang / yid la rnal 'byor ma rnams kyis sbas pa'i phyir phyogs de dang de dag tu sgrub pa po 'gro ba'i tshe mkha' 'gro ma rnams dang sa stengs su rol pa yin no// le'u sum cu rtsa brgyad pa'i rnam par bshad pa'o// // de ltar gnas bshad nas dus bshad pa ni/ de nas sgrub pa'i rnal 'byor che// zhes bya ba la sogs pa gsungs te/ dngos grub len pa'i dus su phyi rol gzugs brnyan gyi 'khor lo'am/ nang gi tshogs kyi 'khor lo byed pa'i tshe/ bzhad pa rnam pa brgyad pa dgod// ces bya ba gsungs te/ dkyil 'khor gyi lha la ha brgyad kyis sgra grag pa'i thos pa'i mtshan ma 'byung na de'i rjes thogs la rtags 'di yang dag par mthong bas dngos grub stsol bar gdon mi za ba yin no// de ltar mdor bstan nas rgyas par bshad pa ni/ 'jigs pa'i sgra ni rnam mang po// zhes bya ba smos te/ rgyud bla ma nas 'byung ba ltar/ ha ha dang hi hi dang pheM pheM dang hUM phaT ces bya ba'i sgra mi bzad pa mkha' 'gro drug cu rtsa gnyis kyis 'jigs pa'i sgra sgrogs pa'i tshe dpa' bo nyid stobs dang ldan na/ shin tu 'jigs pa'i phyag 'bum pa bsgoms pas de rnams skrag cing rnam par dbye bar 'gyur ro// gal te dpa' bo mi 'jigs na lag pa g.yon pa nas bzung la gnas nyi shu rtsa bzhir rang rang gi gnas su khyer nas mkha' 'gro ma de rnams dang lhan cig rtse bar byed cing snang ba mtha' yas kyi bde ba can dang 'dra bar 'gyur ro// 'og min du 'gro bar 'dod na dpal he ru ka'i nus pas 'dod pa'i rnal 'byor pa de mkha' la 'gro ba'i gnas su khyer bar byed do// gnas der ma khyer na yang bzhad pa brgyad kyi sgra thos pa'i sgrub pa po sngags kyi lus can de 'khor ba'i rgas pa dang 'chi ba rnams bsam gyis mi khyab pa yongs su 'gyur ba thob nas mkha' 'gro thams cad dbang du sdud par 'gyur ro// rdzogs pa'i rim pa dang sbyar na 'di skad ston pa yin te thabs dang shes rab snyoms par zhugs pa'i tshe rlung gi 'khor lo ha brgyad kyis gyen du bzlog pa dang / dga' ba la sogs pa'i dus su dbugs rgod pa dang / rngam pa 'byung ba la sogs pa 'jigs pa'i sgra rnam pa mang po mi bzad par 'gyur ro// de la dpa' bo 'jigs pa med par srog a wa d+hU tIr bcug na lag pa g.yon pa zhes bya ba'i brdas btags pa byang chub kyi sems kyi rang bzhin gyi gnas spyi gtsug tu khyer nas rtsa sum cu rtsa gnyis kyi mkha' 'gro ma dang / rtag tu bde bas mngon par rtse zhing spyi gtsug dzA lan+d+ha ra'i gnas dang 'dra bar 'gyur ro// de ltar dpal he ru ka'i nus pa 'dod pas mgo nam mkha'i dkyil 'khor gyi gnas su khyer nas sgrub pa po rlung bzlog pa'i sngags kyi lus can skye rga na 'chi'i chu bo bzhi las brgal bar 'gyur ro// le'u sum cu rtsa dgu pa'i rnam par bshad pa'o// // de ltar dngos grub kyi dus bshad nas dbang du bya ba'i sbyin sreg bshad pa ni/ de nas da ni bshad bya ba// zhes bya ba la sogs pa gsungs te/ da ni thabs gang gis rgyal rigs la sogs pa'i mi rnams dbang du gyur pa ni rnal 'byor dang / sngags dang sbyin sreg gi cho ga la gnas pa'i dpa' bos zla ba gcig gis grub par 'gyur ro// de ltar mdor bstan nas rgyas par bshad pa ni/ sgrol ma myos byed bcas pa dang / nya yi sha dang ldan par ni// zhes bya bas sreg rdzas bstan te/ sgron ma ni sha chen lnga'o// myos byed ni chang ngo // nya sha dang ldan pa ni nya sha dang bcas pa'i khrag dang ldan pa'o// dpa' dbang gnas skabs thams cad du// zhes bya ba ni lhar bsgom pa ste/ dpa' bo ni rnal 'byor pa'o// dpa' bo'i dbang po ni dpal he ru kar bsgom pa'o// gnas skabs thams cad ni thun bzhir ro// nyi ma bdun gyis sgrub byed cing // zhes bya ba ni thun bzhir ting nge 'dzin dang ldan pas phyi rol gyi sbyin sreg bya ba'am// mtshan mo sbyin sreg byed la gzhol// zhes bya ba ni tshogs kyi 'khor lo byed pa'i dus su mtshan mo phyag rgya lnga la sogs pa'i brtul zhugs dang ldan pas nang gi sbyin sreg byas nas dbang du byed pa la sogs pa dngos grub rgya chen po bcu gnyis stsol bar 'gyur ro// rgyal rigs la phyi dang nang gi sbyin sreg grangs du dang ldan par bya zhe na/ brgya rtsa brgyad dang ldan nyid kyis// zhes bya ba smos te/ grangs brgya rtsa brgyad dang ldan pas thun gsum du phyi dang nang gi sbyin sreg brgya byed na rgyal po'i dpung gi tshogs yan lag bzhi dang bcas pa zhag bdun gyis dbang du 'gyur ro// de'i phyed lnga bcu rtsa bzhis nyi ma bdun sbyin sreg byas na dpa' bo chen po ste/ rgyal tshab dbang du 'gyur ro// de'i phyed zhag nyi shu rtsa bdun sbyin sreg byas na slob dpon dbang du 'gyur ro// rgyal phran rnams la ni grangs sum cu rtsa gnyis kyis nyi ma bdun gyis dbang du 'gyur ro// grangs nyi shu rtsa bzhis bram ze rnams la nyi ma bdun gyis sbyin sreg byas na dbang du 'gyur ro// de bzhin du rgyal rigs dag la bdun gyis dbang du 'gyur ba dang / rje'u rigs lnga dang / dmangs rigs la gsum dang / tha ma ste gdol pa can rnams la rdzas re re zhing thun bzhir sbyin sreg zhag bdun byas na dbang du 'gyur ro// de ltar dpa' bo'i rigs rim gyis// zla ba gcig ni yang dag spyad// ces bya ba ni gal te zhag bdun gyis ma grub na zla ba gcig gis bskyar ba'i cho gas bskyang bar byas na dbang du 'gyur ro// sngags dang ldan pa'i sgrub pa pos ba shaM ku ru ho zhes bya ba'i sngags dang ldan pa'i sgrub pa pos rgyal rigs la sogs pa'i 'gro ba thams cad dbang du 'gyur ba yin no// dpa' bo'i cho ga 'di yis ni// 'dod pa bsten nas grub par 'gyur// zhes bya ba ni phan yon ston pa yin te/ dbang du bya ba'i cho ga 'di bzhin du las bcu gnyis gang 'dod pa la phyi dang nang gi sbyin sreg 'di bsten na grub par 'gyur ro// sa stengs 'dod pa'i dbang phyug bzhin// zhes bya ba ni mi'i 'khor los sgyur ba thob pa'am/ dpal ldan skal ba bzang por 'gyur// zhes bya ba ni brgya byin la sogs pa lha'i 'khor los sgyur bar gyur pa'am// sgrub pa pos mkha' 'gro ma sum cu rtsa drug gi yid du 'ong ba la/ dpal 'khor lo bde mchog lta bu mchog gi dngos grub tu 'gyur ro// le'u bzhi bcu pa'i rnam par bshad pa'o// // de ltar rgyu ba dang mi rgyu ba'i 'khor lo bcus dngos grub bsgrub pa bshad nas gsang sngags kyi 'khrul 'khor le'u ston pa las/ dang por re zhig dpa' bo dang dpa' mo thams cad kyi sngags dgod par ston pa ni/ de nas las kyi mchog rab ni// zhes bya ba la sogs pa smos te/ las kyi mchog ni yi ge'i 'khrul 'khor ro// rnal 'byor pa gang gis shes nas dang por bskyed pa'i rim pa la brten nas mthong ba dang reg pa dang thos pa'i mtshan ma thob pa'i sgrub pa pos dngos grub len pa'i tshe dbang du bya ba'i las bcu gnyis byed pa'am yang na rdzogs pa'i rim pa bsgom pa'i rnal 'byor pas sa chu la thim pas du ba lta bu dang / chu me la thim pas smig rgyu lta bu dang / me rlung la thim pas srin bu me khyer lta bu dang / rlung rnam par shes pa la thim pas sgron ma lta bu dang / rnam par shes pa nam mkha' la thim pas nam mkha' stong pa lta bu thim pa'i rtags 'byung ba'i tshe/ 'og nas 'byung ba'i sngags kyis 'khrul 'khor 'di rnams byas na 'grub par 'gyur ro// de la rang gi mtshan ma thob pa de las dang po'i rnal 'byor pa yin la/ mtshan ma thob pa ni ye shes cung zad tsam la dbang ba yin no// mtshan ma thob pa'i rjes la 'jig rten gyi dngos grub bcu gnyis 'grub pa ni phrin las kyi ye shes la dbang ba yin no// las bcu gnyis kyis 'gro ba brtul nas mchog gi dngos grub ni tshogs kyi 'khor lo snod gcig tu za ba'i gtsang sbra dang / zhi ba'i gtsang sbra gsang ba'i dbang bskur gyi gtsang sbra dang / shes rab ye shes pho nya'i gtsang sbras zhi gnas dang / lhag mthong mngon sum du skyes nas phyag rgya chen po chos kyi dbyings la sems kyi stong nyid bsgoms pas mchog gi dngos grub thob pa ni ye shes la yang dag par dbang ba'o// de yang rgyud bla ma las/ skye ba stong phrag du ma ru// sgyu 'phrul ye shes kyis bskul ba// sngags dang phyag rgya legs sbyor bas// ye shes la ni dbang thob yin// zhes gsungs pas so// de ltar na gzhan don phun sum tshogs pa bcu gnyis ni dbang gnyis pa dgug pa dang / gsum pa dbye ba dang / bzhi pa bsad pa dang / lnga pa bskrad pa dang / drug pa rmugs pa dang / bdun pa rengs pa dang / brgyad pa rmongs shing phur bus gdab pa dang / dgu pa tshig 'phrog cing dgug pa dang / bcu pa 'on long du bya ba dang / bcu gcig pa ma ning nyid du bya ba dang / bcu gnyis pa gzugs sna tshogs su gyur pa ste/ las bcu gnyis po 'di dag bskyed rdzogs la mtshan ma thob pa'i sgrub pa pos 'khrul 'khor dran pa tsam gyis grub par 'gyur bar gdon mi za'o// de yang rdo rje mkha' 'gro las gnod mdzes kyi 'khrul 'khor dang sbyar nas las bcu gnyis 'grub par 'gyur gsungs/ gnod mdzes kyi 'khor lo ji ltar dgod ce na/ 'jig rten 'khrul 'khor gyi mkhan po gza' chen po brgyad yin la/ des gza' rgyu ba'i 'khrul 'khor bcings nas las bcu gnyis byed pas de nyid bsdus pa'i rgyud las khro bo zhes ming du btags so// rig pa mchog las gdon gyi gtso bo 'khrul 'khor gyi mtshan ma can zhes bshad do// rdo rje mkha' 'gro las bcom ldan 'das gnod mdzes kyi sngags 'di sgra gcan ltar rdo rje rol pa rta'i 'gros kyis dgod pa'am/ spen pa ltar yi dags srin po'i gdong gis dgod pa'am/ mig dmar ltar gshin rje dbyug pa 'chang bas dgod pa'am/ mjug ring sa ltar ma mo rigs ldan ma'i 'khor los dgod pa gsungs pa bzhi po re re la yang 'khrul 'khor bris pa'i gnas mi 'dra ba bcu gnyis dang / bri ba'i snag tsha dang / smyu gu mi 'dra ba bcu gnyis dang / ming dang spel ba'i sngags mi 'dra ba bcu gnyis dang / ling+ga'i bye brag mi 'dra ba bcu gnyis kyis 'khrul 'khor re re las bcu gnyis byed pas bzhi bcu rtsa brgyad du 'gyur ro zhes gsungs pa'o// rgyud bla ma dang he ru ka 'byung ba dang sbyar nas yab kyi snying po dang nye ba'i snying po'i 'khrul 'khor dang yum gyi snying po dang dpa' bo'i sngags dang / dpa' mo'i sngags dang / dpa' bo'i go cha'i sngags dang / dpa' mo'i go cha'i sngags dang / dpa' bo'i rkang pa brgyad pa dang / dpa' mo'i rkang pa brgyad pa'i 'khrul 'khor te/ 'khrul 'khor bcu la dbus kyi ni mi 'dra ba ming dang spel ba bcu gnyis bkod pa'i dbye bas phye ba yin na 'khrul 'khor brgya nyi shur 'gyur ro// de ltar dngos grub kyi 'bras bu bshad nas/ da ni de'i thabs gsungs pa ni/ shar dang byang gi gnas sogs la// mkha' 'gro ma ni thams cad khyab// ces bya ba gsungs te/ dngos grub sgrub pa'i tshe gnas nyi shu rtsa bzhi na gnas pa'i las kyi phyag rgya dung can ma dang / ri dgas can ma dang / pad+ma can dngos grub kyi yan lag tu bsten par gsungs pa yin no// ye shes ldan par rang skye gnas// zhes bya ba ni ye shes las skyes pa'i byang chub sems ma'o// yul dang yul du mngon par skyes// zhes bya ba ni rdo rje gdan nyi shu rtsa bzhir skyes pa'i zhing skyes so// rdo rje'i dkyil 'khor gtso mo ste// zhes bya ba ni bsnyen sgrub bzhis yum rdo rje phag mor bskyed pa'i sngags skyes so// de ni mkha' 'gro ma ru bshad// ces bya ba ni zhi gnas dang lhag mthong gis nam mkhar 'gro bas na mkha' 'gro ma ste/ las bcu gnyis byed pa'i dngos grub sgrub pa'i yan lag tu 'gyur ba'o// gnas nyi shu rtsa bzhi po de dag gang yin zhe na/ sku'i 'khor lo ku lu tA nas thugs kyi 'khor lo pul+lI ra mA la yar thug pa'i gnas nyi shu rtsa bzhi'o// sogs zhes bya ba ni khyim lnga pi li pa dang / nye ba'i pi li pa dang / grong mtha' dang / nye ba'i grong mtha' rnams gzung bar bya'o// yul de rnams kyi bu mo gang // zhes bya ba ni zhing skyes kyi bu mo ste dpa' bo dang gnyis su med par 'gyur ba'i dngos grub kyi yan lag gi rnal 'byor ma'o// de kun 'dod pa'i gzugs can te// zhes bya ba ni gnas nyi shu rtsa bzhir skyes pa'i ye shes can gyi rnal 'byor ma rnams yid la 'dod pa'i gzugs sna tshogs su bsgyur nas yid mgyogs kyi ting nge 'dzin thob pas rnal 'byor pa'i bsam pa rdzogs par byed pa yin no// dag byed dbang gi lha mo dang // dpa' bo'i lha mo bka' bsgo skye// de 'og ma lus kun spyod ma// zhes bya ba ni rnal 'byor ma rnams bshad pa dang / 'di la khyad par ci yod ce na/ sngar ni thun mong gi sgrub pa dang / dngos grub dang sgrub pa rnams kyi yan lag tu gsungs pa yin la/ le'u nyi shu rtsa drug dang rtsa bdun dang rtsa brgyad dang rtsa dgu bar ni dngos grub kyi yan lag tu gsungs pa yin te/ le'u gsum pa nas lnga bcu'i bar gyi le'u nyi shus ni las rnams kyi lha mo gsungs pa yin no// de la bsgrub pa'i yan lag ni las dang po pa la mtshan ma ma thob kyi bar du phyag rgyar gyur pa'o// mtshan ma thob nas mchog gi dngos grub sgrub pa'i yan lag dang / gzhan gyi don du phrin las bcu gnyis byed pa'i phyag rgya ni 'jig rten gyi dngos grub bsgrub pa'i lha mo ci zhig dgos she na/ dngos grub grub pa'i yan lag ste/ 'khor los sgyur ba'i btsun mo rin po che bzhin du reg bya khyad par can gyi sgo nas bsam gtan gyi lus dang yid kyi bde ba skyed pa dang / tshong dpon gyi bu nor bzangs kyi dge ba'i bshes gnyen bcom pa mo lha'i bshes gnyen du reg bya'i stong pa nyid rtogs par byed pa yin no// de ltar dngos grub kyi yan lag gi reg bya'i khyad par can las kyi phyag rgya dang / ro khyad par can skye ba bdun pa'i sha dang / dri khyad par can bdud rtsi lnga'i dri dang / sgra khyad par can yi ge dang ngag gi brda dang / gzugs khyad par can las kyi phyag rgya'i yan lag dang / nying lag gi brda dang ldan pas dngos grub bsgrub par bya'o zhes kha sbyor las gsungs so// sngon bcom ldan 'das 'dzam bu'i gling du byon pa'i tshe ye shes kyi lha mo du zhig yod snyam na/ rnal 'byor ma drug ces bya ba gsungs te/ mdor bsdu na go cha'i lha'i rigs drug gi bdag nyid do// de yang sku'i 'khor lo'i tha ma ku lu tA dang ma ru gnyis na brtson chen ma dang 'khor los sgyur ma ni ma mo rnams zhes brdas btags so// sin+d+hu dang na ga rar stobs chen ma dang shin tu dpa' mo ni rigs rnams kyi gtso mo zhes bya ba'i brdas btags te/ rta mchog gi btsun mo tsaN+Di ka'i rigs bzhi yin no// gser gling dang sau rASh+Tar ni 'khor lo'i go cha dang kos rings ma ni rigs kyi lha mo'i brdas btags so// gr-i ha de ba dang pre ta pu rir ni dum skyes ma dang 'khor lo'i shugs can ma la stobs chen ma zhes bya ste/ nam mkha'i snying po'i btsun mo skrag byed ma'i rigs bzhi'o// hi mA la ya dang kAny+tsir ni bya gdong ma dang rta rnam la gzugs can ma zhes bya ba'i brdas btags so// lam+pA ka dang ka ling+gar shin tu bzang mo dang / sngo bsangs ma ni khyim gyi lha mo'i brtul zhugs 'dzin ma zhes bya ba'i brdas btags pa'i he ru ka'i btsun mo bskyod ma'i rigs bzhi'o// ko sa la dang tri sha ku ner ni chang 'thung ma dang rlung shugs ma la sha za ma zhes bya ba'i brdas btags so// kA ma rU pa dang o Ter ni 'jigs byed chen mo dang sa srung ma la rdo rje mkha' 'gro ma dang / gtso mo'i dbang phyug ces bya ba ste pad+ma gar gyi dbang phyug gi btsun mo rmongs byed ma'i rigs bzhi'o// mA la ba dang de wI ko TIr shing grib ma dang lang+ga'i dbang phyug ma la khaN+Da ro hA zhes brdas btags so// rA me shwa rI dang go dA wa rir mi'u thung ma dang dpa' bo'i blo gros ma la mkha' 'gro ma zhes bya ba'i brdas brtags te/ rnam par snang mdzad kyi btsun mo gshin rje ma'i rigs bzhi yin no// arbu da dang / oD+yan du sna chen ma dang 'od ldan ma sme sha can zhes bya ba'i brdas btags so// dzA lan+d+ha ra dang pul+lI ra mA la yar gtum mig ma dang rab gtum ma bud med ces bya ba'i brdas btags te/ rdo rje sems ma'i btsun mo'i rigs bzhi yin no// de ltar rdo rje mkha' 'gro ma las rigs drug dang sbyar bar bshad kyang rtsa ba'i rgyud la ni pul+lI ra mA la ya dzA lan+d+ha ra gser gling zhes bya ba'i ming gis btags nas thugs kyi 'khor lo la stong phrag nyi shu rtsa gcig yod pa yin no zhes bshad pas thugs kyi 'khor lo'i gnas gnyis las drug ni gsal ba med do// lhag ma gzhan dag ji snyed pa// zhes bya ba ni rig drug gis bsdus pa'i gtso mo nyi shu rtsa bzhi las gzhan pa lha mo bcu gnyis kyi rigs ni dpal he ru ka'i 'khor lo'i rnal 'byor ma yin no// mkha' 'gro ma sum cu rtsa drug po 'di dag ci'i phyir gtso mo yin zhe na/ shrI he ru ka sbyor ba// de yi dkyil 'khor gtso mo yin// zhes gsungs pa'i phyir ye shes kyi lha mo sprul pa'i sku yin no// mkha' 'gro nyi shu rtsa bzhi 'dis// rgyu dang mi rgyu'i 'gro ba khyab// ces bya ba ni rgyu ba 'gro ba rigs drug gi gdul bya 'dul ba dang / mi rgyu ba snod kyi 'jig rten sangs rgyas kyi zhing khams su byas nas 'gro ba la khyab par gnas pas na sgrub pa po la dngos grub stsol ba yin no// de ltar ye shes grub pa'i lha mo bshad nas mchog tu gyur pa'i rnal 'byor pa'i sgrub pa'i yan lag bshad pa ni/ mkha' 'gro 'di yi dam tshig ni// zhes bya ba la sogs pa gsungs te/ las bcu gnyis byed pa'i 'khrul 'khor 'ching ba'i sgrub pa po 'di'i dam tshig ni sprul pa'i 'khor lo bsgom pa yin la/ de yang bsam gtan dang bzlas pa dang sbyin sreg la sogs pa byas nas sa stengs 'di ru las bcu gnyis kyi sbyor ba rdzogs par 'gyur ro// bsam gtan de yang ji lta bu yin zhe na/ rgyas par bshad pa ni/ sngags pa rtag tu mnyam gzhag pas// mtshan mo nam mkha'i gos can bya// zhes bya ba gsungs te/ dpal he ru ka dang yum rdo rje phag mo'i cha byad du bya'o// skyes pa'am zhes bya ba ni dpa' bo nyi shu rtsa lngar bsgoms pa'o// g.yon pa kun zhes bya ba ni lha mo sum cu rtsa bdun bsgoms pa'o// rnal 'byor ma dang dpa' bo mnyes// zhes bya ba ni srog a wa d+hU tIr bcug nas dga' ba bzhi'i ting nge 'dzin bsgoms pa'o// de yang nges brjod las/ yid ni nang du chud pa yis// 'dod pa'i dngos grub bsgrub par bya// zhes gsungs so// phyag rgya gar gyi mchod pa yis// rang byung rtag tu mchod na ni// zhes bya ba ni dga' bral du song na phung po dang khams dang skye mched kyi lha mchod pa'o// de yang // rang rdzas thig las sangs rgyas dang // byang chub sems dpa' mchod par bya// zhes gsungs so// mchod pa'i 'bras bu ci zhig yin zhe na/ ma lus lus pa med grub cing // g.yon pa mchod la rab tu 'jug // ces bya ba gsungs te/ dga' bral du song yang 'jig rten gyi dngos grub ma lus pa grub par 'gyur pa yin no// de'i don ni 'di skad ston pa yin te/ srog a wa d+hU tIr chud nas mi rtog pa skyes na mchog gi dngos grub bam dga' bral du song yang las bcu gnyis kyi 'khrul 'khor dang ldan pas 'jig rten gyi dngos grub grub bo// de la 'khrul 'khor 'di yin te zhi ba la gro ga'am shing shun la/ rgyas pa la ras sam spang leb la/ dbang la bud med kyi smad sham la/ mngon spyod la dur khrod kyi ras la gi wang la sogs pas bris nas lha drug cu rtsa gnyis kyi 'khor lo la sngags drug cu rtsa gnyis bris te lha bskyed la ye shes sems dpa' gzhug pa dang go cha bgo ba dang / dbang bskur ba dang / bdud rtsi myang ba dang / bsgom pa dang / bzlas pa dang / mchod pa dang / bstod pa byas nas slar yi ge zhu ba'i 'khrul 'khor bsgrub bya'i ming dang spel ba zhi ba la grog mkhar gyi sa las byas pa'i gzugs brnyan nam/ rgyas pa la kham pa las byas pa'i gzugs brnyan nam/ dbang la tsan+dan las byas pa'i gzugs brnyan nam/ mngon spyod la dur khrod kyis las byas pa'i gzugs brnyan gyi snying gar bcug la las bcu gnyis byas na grub par 'gyur ro// le'u bzhi bcu rtsa gcig pa'i rnam par bshad pa'o// // de ltar dpa' bo dang rnal 'byor ma'i sngags kyi 'khor lo bshad nas nye ba'i sngags kyi 'khor lo bshad pa ni/ de nas dpa' bo'i me tog chu// zhes bya ba la sogs pa gsungs te/ gro ga'am ras sam smad sham mam dur khrod kyi ras la gzhal yas khang dang bcas pa'i lha drug cu rtsa gnyis kyi 'khrul 'khor bkod nas snying po re re'i shar phyogs su ha gnyis/ byang phyogs su hi gnyis/ nub phyogs su ho gnyis/ lho phyogs kyi he gnyis kyi dpa' bo dang dpa' mo'i snying po thams cad la ha brgyad kyis bskor ba ni dpa' bo dang dpa' mo'i nye ba'i sngags kyi 'khor lo ste las bcu gnyis byed par 'gyur ro// 'khrul 'khor de byed pa'i tshe ling+ga'i snying gar 'khrul 'khor de bcug nas bdag nyid rdzogs pa'i rim pa'i ting nge 'dzin bsgom par bya'o// ji ltar bsgom par bya snyam na/ dpa' bo dang rnal 'byor ma bsnyen sgrub bzhi sbyangs la me tog dang chu ni rak+ta dang shu kra ste a wa d+hU tI'i sgor phyin pa 'thungs nas zhes bya ba gyen du bzlog pa la ting nge 'dzin bsgom par bya'o// bzlog pa'i thabs gang yin zhe na/ 'thungs nas sngags ni rjes dran bya// zhes bya ba smos te/ ha ha rnam pa brgyad kyis so// dus nam gyi tshe zhe na/ phyag rgya lan cig sgrub pa pos// mtshan mo rtag tu ro mchog spyad// ces bya ba gsungs te/ thabs dang shes rab snyoms par 'jug pa'i tshe rlung nang du 'jug pa'i tshe ni mtshan mo yin la/ rlung gyen du bzlog na byang chub sems kyi ro myang bar bya'o// sngags gsum bya ba 'di nyid kyi// zhes bya ba ni dga' ba dang mchog dga' dang lhan cig skyes dga' ni yid skyob par byed pa'i sngags yin la/ dga' ba gsum po de nyid kyi tshe kun rdzob byang chub sems kyi chu'i lus bde ba dang yid bde ba thob par 'gyur ro// de ltar mdor bstan nas rgyas par bshad pa ni/ 'thungs dang de bzhin sbyin pa dang // zhes bya ba la sogs pa gsungs te/ dpa' mo'i me tog dang dpa' bo'i byang chub kyi sems gyen du bzlog pa 'thungs pa yin la sbyin pa ni dga' bral du gyur pa'o// de'i rgyu gang yin zhe na/ reg dang lhan cig nag mo che// zhes bya ba smos te/ reg pa ni a wa d+hU tI'i sgo phrad pas dga' ba'o// lhan cig nag mo ni yum rdo rje phag mo bsgom pa'i shes rab bde bas khyab pa ni mchog dga'o// bde bas tshangs par spyod par 'gyur ba ni yid bde ba lhan cig skyes dga' la bde ba'i rgyas btab pas tshangs par spyod pa'o// bzhad pa'i phyag rgyas bsgrub bya ba ni gal te dga' bral du song na ha rnam pa brgyad kyis bzhad pa'i phyag rgyas rlung gyen du bzlog pa'o// lta ba'i bsnyems pas grags ldan pa// zhes bya ba ni mig gi phyag rgyas mig btsum par bya'o// ngag dang mig gi phyag rgyas dus nam gyi tshe bya zhe na/ mtshan mo'am de bzhin nyin mo'am/ 'di ni bzhad pa dag tu bya// zhes bya ba ni mtshan mo dbugs rngub pa dang / nyin mo dbugs 'byung ba'i dus su gnyi gar yang rlung gi 'khrul 'khor bzhad pa dag gi phyag rgya dang lus kyi 'khrul 'khor bya ba yin no// de ltar rgyas par bshad nas/ shin tu rgyas par bshad pa ni// gzugs dang las kyi gsang ba gang // ji ltar gnas pa'i dpa' bo nyon// zhes bya ba gsungs te/ dga' ba bzhi brnyes pa'i gzugs kyi rtog pa dang / byang chub sems bzlog pa'i gsang ba'i thabs gang yin pa ji ltar gnas pa'i lag na rdo rje dpa' bo khyod nyon cig ces pas so// rtag tu de yis mchil ma 'byung // zhes bya ba ni dga' ba'i dus su rngul 'byung ba dang / ba spu langs pa dang / dga' ba'i rdo rje las byang chub sems bsgom zhing 'da' bar mi byed pa dang / phyogs kyi gos kyis mchod par bya'o// de la gzugs kyi rtags bshad pa ni/ g.yon pa'i dbang phyug thams cad kyi// zhes bya ba gsungs te/ ye shes dang zhing dang sngags las skyes pa rnams so// thams cad du phyag rgya'i tshogs de dag la rim gyis dbugs 'byin pa dang sdud pa dang ldan pa ni dga' ba'i rtags so// dgod pa ni mchog dga'i rtags so// sgeg pa ni lhan cig skyes pa'i rtags so// dpa' bo'i ngo mtshar ba ni dga' bral gyi rtags so// de yang dga' ba bzhi'i dus kyi dbang du mdzad nas/ sna tshogs dang por byas nas ni// zhes bya ba gsungs te/ dang po rnam pa sna tshogs so// gnyis pa ni rnam par smin pa'i dus so// gsum pa ni mtshan nyid dang bral ba'i dus so// bzhi pa rnam par nyed pa'i dus so// phyag rgya dang mnyam par sbyar ba'i tshe dga' bral du gyur na sngags rjes su dran par bya'o// de ltar gzugs kyi rtags bshad nas/ las kyi gsang ba gsungs pa/ ha ha he he rnam pa brgyad// ces bya ba gsungs so// ha ha dang ho ho hUM hUM he he brgyad do// de dus nam gyi tshe nye bar brtag ce na/ sna tshogs dgod dang dbang mchog dga'// zhes bya ba gsungs te/ rnam pa sna tshogs dang / dgod pa rnam par smin pa dang / dbang mchog gi mtshan nyid dang bral ba dang / dga' ba ni rnam par spyod pa'o// dus de'i tshe ha brgyad kyis nye bar bstan par bya'o// lta ba'i bsnyems pas mig gi'o// phyag rgya ji ltar bya zhe na/ grub par byed pa rab tu bsngags// zhes bya ba smos te/ mig btsums pa'i phyag rgya'o// des cir 'gyur zhe na/ de nyid kyi dga' bar 'gyur te zhes bya ba smos te/ bsam gtan gyi bde ba mi nyams par gyur ba'i sngags dang / phyag rgya legs par sbyar zhes bya ba ni rang bzhin brgyad cu dang bral ba'i yid skyob par byed pa'i sngags ni rtog pa dang bral ba'o// gnas skabs gang gi tshe zhe na/ gtso bo rnams dang dpa' bo yi// yum dang lhan cig 'byung bde ba// zhes bya ba gsungs te/ dpa' bo nyi shu rtsa bzhi dang dpa' mo nyi shu rtsa bzhi tshogs kyi 'khor lo byed pa'i gnas su dga' ba rnam pa gsum gyis lhan cig 'byung ba'i bde ba'o// rdo rje goms par mi bya ba ni dga' bral du ma gyur pas g.yon pa'i rnal 'byor pas yongs su brtags pa'i bde ba'i ting nge 'dzin bsgoms nas 'khrul 'khor gyi las bcu gnyis bya'o// le'u bzhi bcu rtsa gnyis pa'i rnam par bshad pa'o// // de ltar ha brgyad kyi 'khrul 'khor bshad nas/ dpa' bo nye ba'i snying po'i 'khrul 'khor gyi las bshad pa ni/ de nas lta ba bshad bya ba// zhes bya ba la sogs pa smos te/ bskyed rdzogs kyi mtshan nyid ma thob pa'i rnam pa la yi ge bdun pa'i 'khrul 'khor la sbyor ba'i tshe dpa' bo dang dpa' mo rnams kyi spyan gyis gzigs nas byin gyis rlob par 'gyur ro// dpa' bo dang ni gnyis med min// zhes bya ba ni thabs dang shes rab gnyis su med par bsgom pa'i rnal 'byor pa'o// gnas kyi dbye ba cho ga zhes bya ba ni lus kyi dkyil 'khor bsgom zhes pa'o// sgom pa rtag tu mngon dga' ba// zhes bya ba ni go cha bskon pa'o// ye shes sems dpa' gzhug pa dang dbang bskur ba dang ting nge 'dzin bsgom pa la dga' ba'o// de ltar mdor bstan nas rgyas par bshad pa ni/ lam gyi bzhi mdo'am khyim mam ri bo'am gnas gang yang rung bar rnal 'byor pa gnas pa'i tshe mkha' 'gro ma sum cu rtsa bdun gyis ring por gnas kyang gzigs shing byin gyis brlabs par 'gyur ro// thabs ji lta bu dang ldan par gzigs she na/ phyag rgya gcer bus mchod pa yin// phyag rgya dang gnyis su med pa'i rnal 'byor pa ste/ mchod pa'i las de nyid kyis grol bar 'gyur ro// cha byad ji lta bu zhe na/ gos gzhan dag gis bkab nas su// zhes bya ba gsungs te/ nam mkha'i gos kyis bkab nas las kyi phyag rgya de dang yang dag par reg cing lus dang yid bde ba'i 'dod pa la spyad par bya'o// de bzhin skra ni grol 'gyur bas// zhes bya ba ni dpa' bo dang dpa' mo skra grol ba'i go cha drug gis rgyas btab pa'o// las rnams thams cad brtsam par bya// zhes bya ba ni yi ge bdun pa'i 'khrul 'khor dang / las bcu gnyis brtsam par bya'o// de ltar rgyas par bshad nas shin tu rgyas par bshad pa ni/ rtsa ba'i sngags dang de bzhin gzhan// zhes bya ba la sogs pa gsungs te/ sngon du las bcu gnyis kyi bsnyen pa bshad par bzhed nas rtsa ba'i sngags kyi 'khrul 'khor dang de bzhin du bsdus pa dang / yum gyi nye ba'i snying po bzhi dang go cha'i sngags gnyis dang gnod mdzes kyi sngags gnyis ni gzhan zhes bya'o// 'khrul 'khor de rnams 'ching bas na thog mar phyogs bcing pa dang srung ba'i 'khor lo byas la lha'i yul sum cu rtsa gsum pa rnams dang gza' dang skar ma la sogs pa lha'i tshogs rnams kyis mthong bar mi 'gyur gyi 'khrul 'khor gyi lha mchod par bya'o// bsnyen pa'i lha la mthong ba dang / reg pa dang / thos pa'i mtshan ma thob nas snyim pa me tog gis bkang ste/ sa la lhung bar ma mthong ba de'i tshe gnas dang nye ba'i gnas na gnas pa'i thugs kyi 'khor lo'i mkha' 'gro ma stong phrag gi gnas mkha' spyod la gnas par 'gyur ro// lha'i sku gsung gi thad kar gnas shing sa la mi ltung na gsung gi dbang phyug ma 'grub par 'gyur ro// sa la mi snang na 'og gi dngos grub lha dang lha ma yin gyi gtam shes shing sa 'og gi klu la sogs pa dang skar ma rgyu ba shes par 'gyur ro// mtshan ma thob pa'i rnal 'byor pa de yul dang dgon pa dang bzhi mdo dang shing gcig dang dpa' bo'i khyim la sogs pa rnams su yi ge bdun pa'i 'khrul 'khor lag pa g.yon pa'i mthil du bris na lha dang mi sus kyang mthong bar mi 'gyur ro// de bas na yul phyogs de dag tu sgrub pa po rtag tu gnas kyang 'jigs pa dang bcas par mi 'gyur ro// shing drung kha dog dmar bsams na// zhes bya ba ni rnal 'byor pa'i lus kha dog dmar por bsams nas snying gar yi ge bdun pa'i 'khrul 'khor bkod na mngon par shes par 'gyur ro// mi phyed par 'gyur myur bar zhes bya ba ni bdud dang bar chad rnams kyis byed par mi 'gyur zhing myur du grub par 'gyur ro// sa 'dzin rnams kyang gzhan du min// zhes bya ba rlung ni rgyun las bzlog kyang srid/ nyi ma dang zla ba ni sa la ltung yang srid kyis sa 'dzin rdo rje 'chang rnams kyi bka' ni gzhan du 'gyur ba ma yin no// snying gar yi ge bdun pa'i 'khrul 'khor bkod nas bden pa bdar nas sa la ku sha'i stan la nyal te sngags brgya rtsa brgyad bzlas na lhas bstan pa'i rmi lam mthong bar 'gyur ro// de yang dus ma yin par 'chi ba dang / gzhan gyi gnod pas 'ching ba dang / nad kyis btab pa dang / rnyed pa dang bkur sti la sogs pa'i bya ba gang yang rung ba rnam pa sna tshogs rmi lam du ston par 'gyur ro// de bzhin du sngags bzlas nas ral gri la yi ge bdun pa'i 'khrul 'khor bkod pa'am chu la bkod pa'am/ mthe bong la bkod pa'am/ mar me dang me long la bkod nas pra phab na pra se na gsal bar 'bebs par 'gyur ro// byis pa gzhon nu ma'i mig la yi ge bdun pa'i 'khrul 'khor bkod nas sngags lan bdun bzlas na dge ba dang mi dge ba ston par 'gyur ro// de ltar las gnyis pa bshad nas las gsum pa ni/ de nas dpa' bo yi ge bdun// zhes bya ba la sogs pa smos te/ lag pa'i mthil du nyi ma'i dkyil 'khor gyi dbus su yi ge bdun pa'i 'khrul 'khor bkod nas yi ge shel gyi phreng ba lta bu 'od zer 'phro bar bsams nas snying gar yi ge kaM las nad kyi gzugs rid pa gnag pa/ skra ser ba bsams la/ oM dz+wa la do shA ya phaT ces bya bas nad mthe bong tsam du zhu nas nad las grol bar bsam par bya'o// las bzhi pa ni lag pa'i mthil du zla ba'i dkyil 'khor gyi dbus su yi ge la 'khrul 'khor shel gyi rnam pa lta bu bkod na rims dang gdon dang dug gis zin pa la sogs pa'i sdug bsngal phyogs bcur byed par 'gyur ro// las lnga pa ni mtshan ma gsang ba'i gnas su rgyas pa'i sbyin sreg gi thab khung byas la me lha'i thugs kar yi ge bdun pa'i 'khrul 'khor gyi lha bkod la/ ba lang gi sha mngar gsum dang bsres pas brgya rtsa brgyad sbyin sreg byas na gser srang stong rnyed par 'gyur ro// las drug pa ni rgyas pa'i thab khung de nyid la dpa' bo lnga dang / bdud rtsi lnga'i sreg blugs stong byas na yul 'khor rnyed par 'gyur ro// las bdun pa ni zhi ba dang dbang dang mngon spyod gang yang rung ba'i thab khung du gsang sngags yi ge bdun pa'i 'khrul 'khor bkod de lha dang mi'i skye ba gang dang gang bsams pa de dang der skye bar 'gyur ro// las brgyad pa ni dkar po yis ni zhi bar 'gyur// nag po yis ni nges par gsod// ces bya ba gsungs so// zhi ba la dkar po zlum po dang / mngon spyod la nag po gru gsum dang / dbang la dmar po gzhu lta bu dang / rengs pa la kha dog ser po mche ba'i dbyibs lta bu dang / dpung gnon pa la dbang chen sa'i dkyil 'khor ser skya dang / 'chi ba slong ba la kha dog dkar po 'khor lo rtsibs brgyad pa lta bu dang / sprul gyis zin pa la lag mthil du zla ba'i dkyil 'khor gyi steng du yi ge'i phreng ba bkod pas 'chi ba slong bar 'gyur ro// las dgu pa'i dug gis brgyal bar gyur pa la lag pa la yi ge bdun pa'i 'khrul 'khor bkod de srin lag gi tshigs gsum la 'khrul 'khor bkod nas khas gzhibs na dug las thar par 'gyur ro// rims dang gdon la sogs pa yang dag la mthong bas 'jigs par 'gyur ro// las bcu pa ni lag pa g.yon pa'i mthil du 'khrul 'khor bkod la g.yul 'gyed pa'i tshe khu tshur bcangs na mtshon gyis tshugs par mi 'gyur ro// las bcu gcig pa dbang du gyur pa ni 'bras bu dang me tog dang so rtsi dang zas la sogs pa nang gi sbyin sreg blugs pa'i rdzas la yi ge bdun pa bzlas na dbang du gyur pa'am yid kyi 'khrul 'khor bcings nas dbus su ming dang spel ba bris na dbang du 'gyur ro// de bzhin du ngag gis brjod cing bzlas pas kyang 'dzam bu'i gling gis gzhi shing dang bcas shing rgya mtsho'i ske rags kyis mtha' bskor ba dbang du 'gyur zhing khams gsum pa'i rgyu ba dang mi rgyu ba thams cad tshar bcad pa dang phan 'dogs par 'gyur ro// le'u bzhi bcu rtsa gsum pa'i rnam par bshad pa'o// // de ltar yi ge bdun pa'i 'khrul 'khor bshad nas/ da ni go cha'i lha mo drug gi 'khrul 'khor bshad pa ni/ de nas pho nya mo rnams/ yi ge bdun yang ldan 'grub pa// zhes bya ba smos te/ yi ge bdun pa'i 'khrul 'khor gyi rtsibs la go cha'i lha mo drug gi sngags bkod na las bcu gnyis gang 'dod pa la brtson 'grus bskyed na myur du grub par 'gyur ro// de ltar mdor bstan nas rgyas par bshad pa ni/ de bzhin du ni yi ge bdun// zhes bya ba smos te/ lag pa'i dbus su yi ge bdun pa'i 'khrul 'khor bkod la 'khor lo'i rtsibs drug la rnal 'byor ma drug gi sngags dang spel na dbang du bya bar 'dod pa'i gzugs brnyan byas la sngags zlos shing gzugs brnyan snying gar mnan nas lag pa g.yon pa de la bstan na de myur du 'gugs par 'gyur ro// las gnyis pa ni tsan+dan dmar po'i rdul dang ske tshe dang lan tshwa dang bsgrub bya'i rkang rjes kyi sa rnams las gcig tu byas te/ mtshan mo'i dus su sme sha can gyi me'am/ dmangs rigs kyi me'am dur khrod kyi me las gzugs brnyan phye mar byas nas lan brgya sbyin sreg byas nas 'gugs par 'gyur ro// las gsum pa ni rdul de nyid lcags kyi phye ma dang bsres nas dur khrod kyi ras la gtum ste lam gyi bzhi mdor sor nyi shu rtsa bzhi brkos nas dgra'i ming dang bcas te sbas na myur du gnon par 'gyur ro// las bzhi pa ni gzugs brnyan de nyid sa 'og nas bton la 'o mas bkrus na slar 'tsho bar 'gyur ro// las lnga pa ni sngar gyi phye ma de nyid kyi steng du myos byed lnga po dang rgya'i lung tang dang / thang phrom dang / khre rgod dang / gser shing dang sbyar dug dang lnga sbyar ba dur khrod kyi ras la dgra bo'i ming rus dang bcas pa sngags brgya rtsa brgyad du bzlas shing sbas na 'phral du smyo bar 'gyur ro// las drug pa ni de nyid bstun nas 'o mas bkrus na slar 'tsho bar 'gyur ro// le'u bzhi bcu rtsa bzhi pa'i rnam par bshad pa'o// // de ltar mkha' 'gro ma drug gi 'khor lo bshad nas/ mkha' 'gro ma drug gi nye ba'i sngags kyi 'khrul 'khor bshad pa ni/ de nas las kyi mchog rab ni// ngag gi dngos grub byed pa'o// zhes bya ba la sogs pa gsungs te/ las kyi mchog rab ni 'og nas bshad pa'i las bcu gcig go// ngag gi dngos grub ni bsnyen pa'i mtshan ma thob nas ngag gi dngos grub bsgrubs nas las gang yang rung ba bsgrub par bya'o// de nas mdor bstan nas rgyas par bshad pa ni/ ka ra bI ra'i me tog dmar// zhes bya ba la sogs pa gsungs te/ lha yi 'khor lo bsgoms nas/ spra tshil las byas pa'i ling+ga'i snying gar mkha' 'gro ma drug gi snying po'i 'khrul 'khor bris nas dbus su ming byang bris ling+ga'i spyi bor ka ra bI ra'i me tog la sngags brgya rtsa brgyad bzlas te ling+ga'i spyi bor bsnun pa dang / ba'i 'o ma dang bzlas brjod byas pa'i mchod yon brgya rtsa brgyad 'bul la shin tu mnyam par bzhag pas zhag bdun du mchod pa byas nas nyin zhag brgyad pa la cho ga bya zhing nyin zhag dgu pa la sta gon byas la nyin zhag bcu pa la dkyil 'khor bris te ling+ga'i spyi bor me tog brgya rtsa brgyad bsnun nas nyin zhag bcu gcig pa la me tog blangs la chu bo chen por song nas sngags re re zhing bzlas pa la me tog chu bor dor na gal te me tog chu bo'i rgyun las bzlog ste 'ong ba mthong na chu dang bcas pa'i snyim pas bcus la sor ma reg par mid na gsang ba'i rgyud 'di las gsungs pa'i tshig gi dngos grub grub par 'gyur ro// las dang po bshad nas/ las gnyis pa ni skye gnas kyi phyag rgya bcings la sngags brgya rtsa brgyad bzlas shing sngags pas bsgrub par bya ba'i gzugs brnyan gyi snying gar 'khrul 'khor bris la bsgrub par bya ba'i kha lho phyogs su bstan pa la/ de'i snying gar bsgrub par bya ba dgug pa dang gzhug pa dang dbang du bya ba ste bsgrub par bya ba la dngos su phyogs shing de'i snying gi pad+ma'i rtsa ba nas drangs te/ gzugs brnyan gyi gsang ba'i gnas nas khab kyis phug la 'khrul 'khor gyi srad bu drangs nas yid ting nge 'dzin la gnas bzhin du thun gsum du skud pa nas drang zhing mtheb mos bskyod la che ge mo mA ra ya hUM phaT ces byas na bram ze yang gsod par 'gyur ro// zhag gsum du che ge mo A kaR+Sha ya hUM phaT ces byas na brgya byin dgug par 'gyur ro// las gsum pa ni tsan+dan dmar po'i rdul las byas pa'i gzugs brnyan la tsha ba gsum gyi chus bkrus zhing gsang ba'i gnas su zangs ma'i khab kyis phug nas khrag 'dzags par bsams te seng ldeng gi mdag ma du ba med pa la sngags lan bdun bdun bzlas te bsros na rgyal po 'khor dang bcas pa 'gugs par 'gyur ro// las bzhi pa ni mi'i bdag po 'khor dang bcas pa'i gzugs brnyan byas la gro ga'i 'dab ma la bri ba'am dur khrod kyi ras la rgya skyegs dang gi wang gis bris la ming dang spel ba'i 'khrul 'khor snying gar bcug nas tsha ba gsum gyis byugs shing spra tshil gyis g.yogs nas dur khrod kyi me la gdungs shing spra tshil ma zhu bar du bsros na 'khor los sgyur ba'i rgyal po dang bcas pa dbang du 'gyur ro// las lnga pa ni bsgrub bya'i rkang rjes kyi sa dang / tsan+dan dmar po'i rdul dang dur khrod kyi thal ba dang bsres pa las bsgrub par bya ba'i gzugs brnyan byas la mkha' 'gro ma drug gi 'khrul 'khor snying gar bcug na seng ldeng gi me du ba med pa la bsgrub bya'i gzugs brnyan de lag pa gnyis kyis mnyes nas sbyin sreg byas na 'chi bar 'gyur ro// las drug pa ni rdul de las byas pa'i ling+ga blangs nas yi ge hUM byas pas dbugs mi 'byin par zos shing dur khrod kyi sar ling+ga mchod rten nag po'i dkyil du bcug la spyi bo gyen du bzhag nas mchod rten dkar pos mnan na skyes pa'am bud med kyang rung brgyal zhing sems dang bral nas rlung gi shugs kyis 'ongs nas sgrub pa po'i gnas kyi steng du lhung bar 'gyur ro// gal te las kyi phyag rgya 'gugs par 'dod na/ dud 'gro'am yang na pho nya mo// zhes bya ba la dud 'gro ni kun spyod ma'o// pho nya mo ni dag byed dang dbang dang dpa' mo dang bkas gnang ba'i lha mo kha dog dang dbyibs kyi mtshan nyid shes nas brda byas kyang dbang du ma gyur na tsan+dan gyi rdul dang rkang rjes kyi sa dang / dug dang khrag dang ske tshe dang lan tsha dang yungs kar dang dur khrod kyi thal ba dang bsres te/ gzugs brnyan byas te 'khrul 'khor bya ste snying gar mkha' 'gro ma drug gi 'khrul 'khor bcug la mchod rten nag po kha thur du bstan pa dang / dkar po kha gyen du bstan pa'i dbus su bcug na/ ji srid 'tsho'i bar du las kyi phyag rgya'i bya ba byed cing phyag rgya'i mtshan nyid 'dzin par 'gyur ro// las bdun pa ni ka ra bI ra'i lcug ma rlon pa dpung pa'i tshad dang mnyam par skar ma rgyal gyi nyin mo bram ze sha dkar ba sma ra ser po shi ba'i ro bsregs pa'i me la bor la ji srid ma tshig pa de srid kyi tshe myur du song ste blangs la mkha' 'gro ma drug gi tha mar che ge mo'i bu mo ba shaM ku ru ho zhes zlos shing mgo la yang dang yang du bskor na gzugs mdzes pa'i bu mo rang dbang med par 'dzin par 'gyur ro// las brgyad pa ni skar ma rgyal gyi dus su bsgrub bya'i gzugs brnyan snga ma'i rjes de rnams las byas la mkha' 'gro ma drug gi 'khrul 'khor bris la snying gar bcug ste bsgrub bya'i mgo bor ka ra bI ra'i me tog brgya rtsa brgyad bzlas pa skar ma rgyal gyi zhag la me tog rnams blangs te sgrub pa pos gi wang gi me tog byugs la sngags re re bzlas shing chu bo chen por dor te me tog kyang chus mi khyer bar gnas pa de'i tshe chu bo chen por lte ba man chad zhugs te rig pa stong zlos shing lag pa gnyis kyis me tog phye mar byas la chu dang bcas te btung bar bya'o// des ngag gi dngos grub thob par 'gyur ro// las dgu pa ni rgyal po btsun mo dang bcas pa'i spyi bor che ge mo ba sham ku ru ho zhes bya ba dang bcas pas ka ra bI ra'i me tog bstan na rgyal po btsun mo dang bcas pa 'gugs par 'gyur ba'am/ lha dang lha ma yin gyi gzugs brnyan byas la ka ra bI ra'i me tog gi wang gis byugs pa bsnun na myur du dbang byed par 'gyur ro// las bcu pa ni mngon spyod kyi 'khrul 'khor byas la de'i lte bar che ge mo mA ra ya hUM phaT ces bya ba dang bcas pa bris te/ ka ra bI ra'i me tog bsnun na gsod par 'gyur zhing dbye ba'i sngags bris nas me tog bsnun na phye bar 'gyur ba dang / bskrad pa'i sngags bris na bskrad par 'gyur ba dang / rmongs pa la sogs pa tshar gcod par 'gyur ba dang / tshig tsam gyis chu bo dang shing rta la sogs pa thams cad gnon par 'gyur ba dang / yid la bsams pa'i las bcu gnyis po gang dang gang 'dod pa'i tshig gis thams cad byed par 'gyur ro// 'khrul 'khor bcu gnyis la ka ra bI ra'i me tog gis bsnun cing sngags zlos zhes bya ba ni lhag ma'o// las bcu gcig pa ni las kyi phyag rgya dbang du byed pa'i tshe na 'khor gyi dpa' bo dbye ba gzhan zhal nas rgyud 'bum par gsungs pas/ de bdag gis le'u lnga bcu rtsa gcig par de bshad par bya'o// rgyal rigs kyi bud med bsnyen sgrub bzhis sbyangs la ka ra bI ra'i me tog dmar po blangs te me tog gnyis kha sbyar la skye gnas kyi dbus su bcug nas gnyis su med pa'i snyoms par 'jug pa dga' ba bzhi'i ye shes kyi rnal 'byor dang ldan pas mkha' 'gro drug gi sngags kyi mtha' rgyal rigs kyi bu mo ba shaM ku ru ho zhes bya ba zlos shing snyoms par 'jug pa'i rjes thogs la skye gnas kyi dbus kyi me tog blangs te me tog gang dbang du bya bar 'dod pa la bsnun na de'i mod la dbang du gyur pa dang / brgya la dbang du ma gyur na yang brgyal ba dang smyo bar 'gyur ro// de nas de'i mngon du byas la bsnyen sgrub bzhis sbyangs la smyo ba dang sems log na tha mal pa'i tshe skad cig gis dbang du 'gyur ro// 'khrul 'khor 'di ni gang mngon sum bsgrub pa de la 'khrul 'khor bcings na don yod cing dbang du byed pa yin no// le'u bzhi bcu rtsa lnga pa'i rnam par bshad pa'o// // de ltar mkha' 'gro ma drug gi 'khor lo bshad nas/ da ni bcom ldan 'das snying po'i phrin las kyi dkyil 'khor bshad pa ni/ de nas yi ge lnga ni zhes bya ba la sogs pa smos te/ zhi ba ni gro ga'am/ rgyas pa la ras sam/ dbang la bud med kyi smad sham mam/ mngon spyod la dur khrod kyi ras la dkyil 'khor gyi 'khor lo gru bzhi sgo bzhi dang bcas pa bris la dbus su yi ge hUM/ shar phyogs su ha/ lho phyogs su hi/ nub phyogs su he/ byang phyogs su hUM bkod la bsgrub par bya ba'i ming dang spel te 'khrul 'khor bris na las bcu gnyis thams cad grub par byed de/ gang gis shes pa tsam gyis ni// myur du dngos grub thob par byed// ces bshad pa yin no// de ltar mdor bstan nas rgyas par bshad pa la 'khrul 'khor gyi sngags ni ha hi hUM ho/ dgra bo'i rkang rjes kyi sa dang dug dang khrag dang ske tshe dang / lan tshwa dang bcas pas dgra bo'i gzugs brnyan byas la che ge mo mA ra ya phaT ces bya ba dang bcas pas 'khrul 'khor snying gar bcug la tsher ma'i me la ling+ga lag pas mnyes nas sbyin sreg byas na kha nas khrag 'dzag cing 'chi bar 'gyur ro// las gnyis pa ni rang gi srin lag gi khrag gis skyes pa'i thod pa sha med par btogs pa'i spyi bor dgra bo'i gzugs brnyan bris la snying gar 'khrul 'khor la dgug pa dang gzhug pa dang dbang du byas nas srin lag gi khrag dang bcas pas thod pa mnyes na de srid skams kyi bar du thun bzhir sngags brgya rtsa brgyad bzlas shing mnyes na sa'i bdag po yang 'chi bar 'gyur ro// las gsum pa ni dgra bo'i gzugs brnyan gyi snying gar 'khrul 'khor bcug nas dur khrod kyi gnas su sbas la khro ba dang bcas shing mgo gsig pa dang / lus gsig pa dang / rkang pa 'degs pa dang bcas pas ling+ga mnan zhing mig gnyis su ma dang Ta las nyi ma dang zla ba bskyed la mig 'bras su hUM las 'od zer dmar po 'bar bas sngags brgya rtsa brgyad bzlas shing thun bzhir mnan na dpung gi tshogs dang bcas pa'i rgyal po pham par byed do// las bzhi pa ni byi la la sogs pa'i sha dang mkha' 'gro ma'i tshogs la gtor ma chen po bya ste che ge mo non cig ces byas na gzhan dag rengs par 'gyur ro// las lnga pa ni gzugs yongs su brje ba ni ri bong la sogs pa'i thod par yungs kar du bskyed la sangs rgyas spyan gyi sa bon gzugs pa dang mA ma kI'i sngags kyis bcug pa dang / gos dkar mo'i sngags kyis bsrung ba dang / sgrol ma'i sngags kyis rtsa ba gsal bar bya'o// de yongs su smin pa'i tshe dmangs rigs kyi bu mo'i lag par spu'i srog chags gang gi thod par bskyed pa de'i spu'i srad bu la sngags stong rtsa brgyad bzlas te yungs kar thum bu gang gi mgul du bcings pa de srog chags de dag dang 'dra bar 'gyur ro// las drug pa ni sbrum ma'i gzugs brnyan byas la snying gar 'khrul 'khor bcug nas lag pa gnyis la 'khrul 'khor bkod de sngon du bsnyen pa bzlas brjod stong byas nas ka ra bI ra'i me tog la sngags bzlas shing sbrum ma'i gzugs brnyan la brdeg pa dang / lag pa mnyes na mngal 'jig par 'gyur ro// las bdun pa ni 'o mas bkrus na 'bar bar 'gyur ro// las brgyad pa ni sngar bstan pa'i rdzas las byas pa'i gzugs brnyan gyi snying gar 'khrul 'khor bcug la dur khrod kyi sar sbas la mtshan phyed na yi ge bdun pa phyag 'bum du bsgoms la rtsa ba'i sngags bzlas nas sdigs mdzub byas na 'chi ba dang 'o mas bkrus na 'tsho bar 'gyur ro// le'u bzhi bcu rtsa drug pa'i rnam par bshad pa'o// // da nas yab kyi phrin las kyi 'khor lo bshad nas yum gyi snying ga'i 'khrul 'khor bshad pa ni/ de nas yang dag bshad bya ba// zhes bya ba la sogs pa smos te/ mkha' 'gro kun gyi snying po ste// zhes bya ba la/ mkha' 'gro ma kun ni sum cu rtsa bdun no// snying po yi ge bcu gsum po// 'di ni dran pa tsam gyis kyang // zhes bya ba la sogs pa'i 'khrul 'khor gyi gzhi la 'khor lo rtsibs brgyad pa bris te dbus kyi lte ba la ho dang / shar phyogs su oM dang / byang phyogs su ba dang / nub phyogs su dza dang / lho phyogs su pai dang / shar lhor ro// lho nub tu tsa/ nub byang du nI/ byang shar du ye/ sgo bzhi ru hUM gnyis dang phaT dang swA hA dang bcas pas g.yon skor gyis dgod par bya'o// de nas ling+ga'i snying gar bcug la sngags brjod pa tsam gyis dngos grub bcu gnyis skyed par byed pa yin no// de ltar mdor bstan nas/ rgyas par bshad pa ni mkha' 'gro ma'i rig pa chen po zlos shing rigs lnga'i snying gar dbang gi 'khrul 'khor bcug na dbang du 'gyur ro// las gnyis pa rgyas pa'i 'khrul 'khor byas na dpal chen po skye bar 'gyur ro// las gsum pa mi rkang las byas pa'i phur pa'i sbu gur bskrad pa'i 'khrul 'khor bcug nas sngags brgya rtsa brgyad bzlas te gang gi sgor sbas pa de skrod par 'gyur ro// las bzhi pa ni zhing dang ra ba dang ma he la sogs pa'i gnas su mngon spyod kyi 'khrul 'khor sbas na brlag par 'gyur ro// las lnga pa ni dbang du bya ba'i 'khrul 'khor rgyal po dang blon po la sogs pa'i sgor sbas na 'khrul 'khor gnyis pa rgyal po la sogs pa'i gzugs brnyan gyi snying gar bcug la ma du lung ga'i me tog dang / le brgan rtsi'i me tog dang bsres te dbang gi me lha'i thugs kar che ge mo ba shaM ku ru ho zhes bya ba'i sngags dang sbyin sreg brgya phrag stong byas na dbang du 'gyur ro// las drug pa ni yum gyi yi ge bcu gsum pa 'di nyid yum gyi 'khrul 'khor bris la dgug pa'i sngags k+Sho b+ha ya hUM zhes bya ba dang / gnon pa'i 'khor lo la staM b+ha ya hUM zhes bya ba dang / rmongs pa'i 'khor lo la mo ha ya hUM zhes bya ba dang / skems pa'i 'khor lo la sho Sha ya hUM zhes bya ba dang / tshig 'phrog pa'i 'khor lo la mu kaM hUM zhes bya ba dang / long ba'i 'khor lo la an+d+ha ka ra hUM zhes bya ba dang / slar gso ba'i 'khor lo la shAn+tiM ku ru swA hA zhes pa dang dbus su bris la 'khrul 'khor bcing bar bya'o// las bdun pa ni skyes pa bud med du bya ba ni tan+ta sman gyi tshogs kyi bya ba yin te ro'i khrag dang bya rog gi sgro'i rtsa ba dang bya rog gi sen mo dang / ro'i rkang mthil gyi pags pa dang / ri bong gi khrag dang bcas pa srang la bgar nas cha bsnyams te/ ri lu bcu gcig byas la skar ma rgyal gyi zhag re'i lag pa la bcings nas nyi ma bcur tshogs kyi 'khor lo snga ma bzhin du byas shing bsrungs nas tshes bcu'i dgongs mo blangs te/ skyes pa gang gi spyi bor gzhag pa bud med du 'gyur ro// las brgyad pa ni skyes pa khyir bya bar 'dod na thog 'bab pa'i lcags ze mo gzung ba'i spyi bor bzhag la mtshan mo bdun yum gyi snying po sngags brgya stong bzlas te/ nyin zhag brgyad pa la lcags kyi phye ma bdar ba dang gur gum gyi phye ma dang mnyam por byas te sbyin sreg brgya rtsa brgyad byas pa'i thal ba gang gi spyi bor gzhag pa de khyir 'gyur ro// las dgu pa ni slar gso ba ni tshogs kyi 'khor lo dang gtor ma byin nas bdud rtsi lnga'i chus khrus byas na rnal mar 'gyur ro// las bcu pa ni gser gyi rdzas dkar po kha dog skya bor 'dod na gser shing gi 'bras bus sbyin sreg byas pa'i thal ba dang / zha nye dkar po bdar ba'i chus byugs na gser zha nyer 'gyur ro// las bcu gcig pa ni a ru ra'i sbyin sreg gi thal ba bdud rtsi lnga'i chu dang btsag dang sgyur rtsi'i khu bas bkrus na rnal mar 'gyur ro// las bcu gnyis pa ni dgra bo'i khyim du glo bur du ltas ngan bskyed par 'dod na khwa dang 'ug pa'i gnas kyi tshang shing gis sbyin sreg byas nas thal ba dgra bo'i khyim du pho na mtshan mo bya rog dang 'ug pa'i sgra 'byin par 'gyur ro// las bcu gsum pa ni slar log pa ku sha'i sbyin sreg gi thal bas dgra bo'i khyim du gtor na zhi bar 'gyur ro// las bcu bzhi pa ni byi la'i thod par snga ma bzhin du bskyed pa'i yungs kar dang zla ba gzas zin pa'i tshe/ byi la'i spu'i srad bu byas la gang gi mgul par btags pa de byi lar 'gyur ro// las bco lnga pa ni bkrol na rnal mar 'gyur ro// las bcu drug pa ni bya khwa'i thod par bskyed pa'i yungs kar khwa'i rgyus pa'i srad bus mgul pa bcings pas khwar 'gyur ro// las bcu bdun pa ni khwa dang byi ba la sogs pa'i thod par bskyed pa'i yungs kar zla ba gzas zin pa'i tshe de'i rgyus pa'i skud pas gang gi mgul du bcings pa de'i gzugs su 'gyur ro// las bco brgyad pa ni ba lang gi thod par bskyed pa'i yungs kar dang spu'i srad bus kyang de bzhin du 'gyur ro// las bcu dgu pa ni bkrol na thar par 'gyur ro// las nyi shu pa ni lcags kyis byi la'i gzugs byas la yum gyi snying po bzlas pa 'bras bus bkang nas 'bru'i bang bar bcug na 'bru 'phel ba dang / lhag ma bdag nyid kyi spyi bor bcings la mtshan mo bdun yum gyi snying po bzlas shing yum gyi snying po'i mthar che ge mo'i bang mdzod kyis tha b+ha hUM bri ste A kaR+Sha ya dzaHzhes bya bas ni 'bru thams cad 'gugs par 'gyur ro// le'u bzhi bcu rtsa bdun pa'i rnam par bshad pa'o// // de ltar snying po'i sngags kyi 'khor lo bshad nas/ de ni de'i snying po'i sngags kyi 'khor lo gsungs pa ste/ de nas gzhan yang bshad bya ba// zhes bya ba la sogs pa gsungs te/ mkha' 'gro kun gyis dgyes pa yi// zhes bya ba ni mkha' 'gro ma sum cu rtsa bdun gyi dngos grub sgrub pa'i nye ba'i snying po'i rnal 'byor ma sum cu rtsa bdun gyis las thams cad sgrub par byed pa'o// de ltar mdor bstan nas rgyas par bshad pa ni/ gang gi dran pa tsam gyis ni// zhes bya ba smos te/ gang gi dran pa tsam gyis ni/ 'jig rten gsum gyi drag po nyi shu rtsa gsum dbang du byas pa dang longs spyad pa dang thim par byas pas g.yo byed cing zhes bya'o// de ltar gdul bya btul ba dang / dngos grub bskyed pa gsungs pas ni// rjes su dran pa tsam gyis kyang // zhes bya ba gsungs te/ nye ba'i snying po'i sngags dran pa tsam gyis sa 'og dang sa bla dang sa steng gi dngos grub rim gyis ster bar 'gyur ro// 'bras bu de lta bu dang ldan pa'i sngags gang yin snyam na/ oM nas swA hA'i bar gyis yi ge nyi shu rtsa gcig pa'i mtshan ma thob pa'i rjes la sngags 'di blangs pa tsam gyis las bcu gnyis byed pa yin no// de ltar phan yon dang po bstan nas gnyis pa ni/ mkha' 'gro rnal 'byor ma rnams dang // zhes bya ba smos te mkha' 'gro ma dang lA ma dang / khaN+Da ro hA dang dum skyes ma la sogs pa sum cu rtsa bdun gyi thun mong gi sngags yin par gsungs pa dang / sa 'og sku dang / mtho ris thugs dang / mi yul gsung gi las gang dag yod pa de rnams sngags 'dis sgrub par byed do// phan yon gsum pa ni/ 'di las mchog tu mchog gyur gang // zhes bya ba smos te/ 'di las mchog tu 'gyur ba gang yang med pas bla na med pa zag pa med pa'i dngos grub dang / dag pa 'jig rten pa'i ye shes mngon par shes pa drug gi phrin las thams cad sgrub par byed pa yin no// phan yon de lta bu dang ldan pa'i 'khrul 'khor de gang yin snyam na/ gro ga'am ras sam shing shun nam dur khrod kyi ras la sgo bzhi sgo khyung dang rdo rje ra ba dang me 'od kyis bskor ba'i dkyil 'khor bris la/ dbus su pad+ma 'dab ma brgyad pa bris la lte ba la oM dang sarba dang nub phyogs su g.yon skor gyis dgod pa dang / me ru data/ bden bral du ta/ dbang ldan du ni/ de'i phyi rol du 'khor lo rtsibs brgyad la/ ye byang du/ ba nub tu/ dza lhor/ shar du wa/ me ru Ni/ bden bral du ye/ rlung du he/ dbang ldan du hUM/ sgo bzhir hUM phaT phaT swA hA zhes bya ba dgod par bya'o// de la snga ma bzhin du lhar bskyed la ye shes sems dpa' gzhug pa dang / go cha bgo ba dang / dbang bskur ba dang / bdud rtsi myang ba dang / mchod pa dang / bstod pa byas la yi ger zhu bar bsam par bya'o// de ltar 'khrul 'khor bkod nas bdag nyid bsgom pa bshad pa ni/ mkha' 'gro ma ni kun gyi gnas// zhes bya ba gsungs te/ gnas ni 'og nas bshad pa'i rten gyi dkyil 'khor ro// mdor bsdus rgyas par ma yin no// zhes bya ba ni brjod bya mdor bsdus pa rjod byed rgyas pa ma yin no// de lta bu'i sngags de gang yin zhe na/ me tog 'bras bu sna tshogs kyis// ri bo sna tshogs bri bya zhing // zhes bya ba smos te/ 'byung ba bzhi'i dkyil 'khor gyi steng du gser gyi ri bdun me tog dang 'bras bu sna tshogs pa dang ldan pas bskor ba'i ri'i rgyal po ri rab bri bar bya'o// de'i steng du rnal 'byor pa dpal he ru ka'i skur bsgom pa'o// de'i phyogs bzhi ni mkha' 'gro ma bzhi'o// dpa' bo rnams kyi dpa' bo nyid// ces bya ba la/ dpa' bo rnams ni rnam snang dang / rin chen 'byung ldan dang / snang ba mtha' yas dang / don yod grub pa dang / de'i sa bon na ha ha he he zhes bya ba ste/ bum pa'i gzugs su bskyed nas dpa' bo nyid ces bya'o// gzhan yang 'khor lo gsum gyi dpa' bo nyi shu rtsa bzhi dang / mkha' 'gro ma sum cu rtsa drug gis bskor ba ni mkha' 'gro ma dra ba'i bde mchog go// 'gro ba 'di dag khyab ces bya ba ni sa 'og dang sa steng du khyab pa'o// de la dpa' bo nyi shu rtsa bzhi dang / mkha' 'gro ma nyi shu rtsa bzhi dang rnal 'byor ma bcu gnyis te rab gtum ma la sogs pa sum cu rtsa drug gis bskor nas las bcu gnyis kyi bya ba kun la sgrub pa pos 'khor lor gzhug par blta bar bya'o// dngos grub 'dod pa'i rnal 'byor pa shin tu mnyam par bzhag pas 'khor lo'i bdag nyid 'di shin tu bsgom par bya'o// bzlas pa gang zhig bya snyam na/ sngar bshad pa'i yum gyi nye ba'i snying po bzlas par bya'o// sngar bshad pa'i 'khor lo thams cad la yang lha drug cu rtsa gnyis pa'i rtsa ba'i 'khor lo 'di bsgom par bya'o// 'khor lo chen po kun gyi gnas// zhes bya ba gsungs te/ snying po de'i nye ba'i snying po la sogs pa'o// dkyil 'khor mi 'dra ba gang mchi yang rnal 'byor pa bdag nyid rtsa ba'i dkyil 'khor 'di bsgom par bya'o// 'di'i phan yon ston pa na/ 'di ni sangs rgyas bye ba dang byang chub sems dpa' bye bas sngags kyi 'khor lo 'di legs par gsungs pa yin no// rnal 'byor ma yum rdo rje phag mo nas phag gdong ma'i bar du 'khor bye ba sum cu rtsa bdun gyis bskor ba yin pas dngos grub thams cad la bar chad med cing dge ba grub pa yin no// le'u bzhi bcu rtsa brgyad pa'i rnam par bshad pa'o// // de ltar sngags kyi 'khrul 'khor bshad nas/ da ni dngos grub sgrub pa'i rdzas bstan pa gsungs pa ni/ de nas gzhan yang bshad bya ba// zhes bya ba gsungs so// bsgrub bya ji bzhin cho ga ste// zhes bya ba ni skye ba bdun bsgrub pa'o// de'i 'bras bu ni gang zhig skye ba bdun la de shes pa tsam gyis sgrub pa'i dngos grub rnams myur du grub par 'gyur ro// thog mar skye ba bdun pa grub pa'i thabs kyi tshogs kyi 'khor lo byas la 'bras kyi phye ma skye ba bdun pa'i grangs dang mnyam pas phyugs kyi gzugs bya ste/ mi dang rus sbal dang rta dang rnga mo dang bong bu dang ce spyang dang phag dang bdun gyi gzugs byas la khong pa'i nang khrag gis bkang nas gtor ma dang sbyin sreg dang bza' ba bya'o// de ltar tshogs kyi 'khor lo byas pas mkha' 'gro rnams mnyes nas skye ba gcig nas skye ba bdun pa'i bar du brgyud pa shes par gdon mi za'o// de'i rtags ni skye ba dang po la kha dri zhim pa dang / gnyis pa'i rtags mig mi 'dzum par blta ba dang / gsum pa bden par smra ba dang / bzhi pa mthong na dga' ba dang / lnga pa dam pa'i chos la dga' ba dang / drug pa rang gi skye ba shes pa dang / bdun pa rtags lus kyi dri zhim pa'o// de bsten pa tsam gyis de'i snying ga na go ro tsa na yod pa blangs nas zos na lha'i gzugs 'dzin par 'gyur ro// de'i go ro tsa na bsnams pa'am reg pa tsam gyis gzugs sna tshogs 'dzin par 'gyur ba dang / thig le byas pas mi snang ba dang dga' ba'i gzugs 'dzin par 'gyur ro// de'i rgyas par bshad pa ni/ de'i snying ni go ro tsa na zhes bya ba smos te/ skye ba bdun pa kha na ma tho ba med par shi ba'i sha len pas na mkhas pa zhes bya'o// de las blangs nas sngar bstan pa'i 'khrul 'khor brgyad kyi sngags la go ro tsa nas dbral bar thig le byas na de dang de'i gzugs 'dzin par 'gyur ro// lha'i gzugs 'dzin pa dang gzugs sna tshogs 'dzin pa gnyis bshad nas/ gsum pa shing gang yang rung ba'i khu ba dang go ro tsa na bsres pas dpral bar thig le byas na de shing gi gzugs su 'gyur ro// phyugs gang yang rung ba'i spu dang bsres pa lag pa dang spyi bor bcings na de srog chags de'i gzugs su 'gyur ro// rgyas par rgyud bla ma nas bshad pas rgyud bla mar blta bar bya'o// gal te tan+t+ra yan+t+ra'i thabs yin na thams cad kyis ci'i phyir sgrub snyam na/ rnal 'byor bsgom pa ni zlos zhes bya ba smos te/ rnal 'byor 'ba' zhig bsgom pa dang bzlas pa la dga' ba tan+t+ra dang yan+t+ra'i nus pa dang ldan pa yin yang // bskal pa grangs med pa gsum du dka' ba goms pa'i lam la dga' ba dang bskyed pa'i rim pa bcos ma'i rnal 'byor nyon mongs pa'i lam la dga' bas yan+t+ra 'khrul 'khor gyi thabs dang / tan+t+ra sman gyi sbyor ba'i thabs kyi dngos grub kyi lam 'gog cing smod pa yin no// glang po rta dang bong bu dang // zhes bya ba ni srog chags gang dang gang gi thod par bskyed pa'i yungs kar dang skye ba bdun pa'i snying ga'i go ro tsa na dang bsres nas blangs na lha'i gzugs dang rang dga' ba'i gzugs su 'gyur ro// de ltar bsgoms pa'i ting nge 'dzin dang rag las pa med pa'i skye ba bdun pa'i sha rnyed pa tsam gyis grub par 'gyur ba de las shin tu mchog tu gyur pa'i sa 'og dang sa bla dang mtho ris kyi 'jig rten gsum na yod pa ma yin no// le'u bzhi bcu rtsa dgu pa'i rnam par bshad pa'o// // de ltar bsgrub pa'i yan lag gi rdzas bshad nas bskyar ba'i sbyin sreg gi cho ga bshad pa ni/ de nas sbyin sreg cho ga ni// zhes bya ba la sogs pa smos te/ sbyin sreg gi cho gas las bcu gnyis nges par dbang du byed par 'gyur ro// gang gis mtshan ma thob nas sbyin sreg gi cho ga gang zhig shes pa tsam gyi myur du dngos grub 'grub par 'gyur ro// de ltar mdor bstan nas rgyas par bshad pa ni/ go mAM sa dang myos byed bsres// zhes bya ba smos te/ go mAM sa ni ba lang gi sha ste sha lnga la mtshon par byed pa'o// myos byed ces bya ba ni chang gi bye brag mtshon pa ste sreg rdzas so// lag pa g.yon pa ni dpa' bo lnga dgod pa'i phyag rgya'o// de nas dbang gi dkyil 'khor gzhu'i dbyibs lta bu la 'dod pa'i me lha bskyed nas de la bdud rtsi lnga dang dpa' bo lnga dang khyad par gyi rdzas dang longs spyod kyi rdzas dang yo byad kyi rdzas dang 'tsho ba'i rdzas dang bcas pas sbyin sreg byas la de'i don 'od du zhu ba'i thugs kar dpa' bo gcig pu dang dkyil 'khor gyi 'khor lo bkod la zhag bdun la sbyin sreg brgya rtsa brgyad byas na brgya byin la sogs pa dbang du 'gyur ro// las gnyis pa ni dkyil 'khor snga ma de nyid las kha chu dang so shing dang rang gi lus mnyes pa'i dri ma dang dbang du byas pa'i ming dang myos byed dang rtug pa'i sbyin sreg byas na sa 'og dang sa bla dang sa stengs gsum dbang du 'gyur ro// las gsum pa ni rang gi khrag dang zhag gi sbyin sreg phyir skyugs pa'i thal ba dang mi'i skra dang ldan pas che ge mo A kaR+Sha ya zhes zlos shing sbyin sreg byas na rigs gang yang rung ba 'gugs par 'gyur ro// las bzhi pa ni bskrad pa'i dkyil 'khor bris la mngon spyod kyi me bskyed nas nang gi sbyin sreg phyir skyugs pa dang rang gi skra dang nim pa'i shing dang sbyar bas sbyin sreg byas na skrod par 'gyur ro// las lnga pa ni rang nyid dpal he ru ka'i skur mnyam par bzhag na rgya'i lang tang la me spar la dug dang khrag dang ske tshe dang yungs kar dang khwa'i gshog pa yungs mar la bsgres pas sbyin sreg byas na 'chi ba'am skrod par 'gyur ro// las drug pa ni rgyas pa'i dkyil 'khor bris la 'dzin byed kyi mi'i snying gar bde mchog gi 'khor lo bkod nas dpa' bo lnga dang bdud rtsi dang me tog ser po dang tsan+dan dmar po'i dri dang yung bas byug pa dang sbyin sreg byas na longs spyod dang ldan par 'gyur pa'am/ rang gi lus la 'khor lo bzhi'i gnas su dkyil 'khor gyi 'khor lo bzhi bkod nas kha dog ser po bsams te/ gnyid log pa'am ma log pa'am bza' ba'am 'gro ba'am/ 'chag pa la sogs pa'i dus su sngags pas rtag tu yab yum gyi snying po'i mtha' ru puSh+TiM ku ru swA hA zhes dus nges pa med par zlos shing dbang gi sbyin sreg gis sreg blugs brgya byas na zla ba gsum gyi rjes la dbul ba 'jig par 'gyur ro// las bdun pa ni dbang gi dkyil 'khor la sha chen po la sogs pa'i bdud rtsi lnga dang myos byed dang ldan pas thun gsum du sbyin sreg brgya rtsa brgyad byas na sa steng gi 'gro ba thams cad dbang du 'gyur ro// las brgyad pa ni snga ma bzhin du tshogs kyi 'khor lo'i lha bsgoms nas zla ba drug gi bar du nyin mo'i thun gnyis la nang gi sbyin sreg byas na rang gi lus de nyid kyis nam mkha' la 'gro bar 'gyur ro// las dgu pa ni wa'i sha dang myos byed du bsres pas mngon spyod kyi dkyil 'khor la sbyin sreg dang gtor ma byas na yul 'khor dang bcas pa 'jig par 'gyur ro// las bcu pa ni rgyas pa'i dkyil 'khor bil ba dang pa la sha dang u dum+WA ra'i bud shing la me sbar la de nyid kyi yam shing gis sbyin sreg 'bum byas na nor gyi bdag po rnam thos sras dang mnyam par 'gyur ro// las bcu gcig pa ni go mAM dang myos byed dang bcas pa la rgyal srid 'dod pas sbyin sreg byas na rgyal srid thob par 'gyur ro// las bcu gnyis pa ni wa'i sha dang bdud rtsi lnga dang dpa' bo lngas sbyin sreg byas na ci bde bar rgyal srid thob par 'gyur ro// wa'i sha dang bcas pa'i bdud rtsi lngas nang gi sbyin sreg byas na myur du nor gyi bdag po dzam+b+ha la dang mnyam par 'gyur ro// gang gis sbyin sreg de la brtul zhugs dang gtsang sbra med na yang rgyas pa'i dngos grub thob par 'gyur ro// las bzhi pa ni lhag par tshe 'phel bar 'dod pa na bkru sman dang zhes bya ba sran ma sngon po dang sran ma sha zhes bya ba kha dog ljang ba dang tsa na ka zhes bya ba 'bru phra mo dang sbrang rtsi'i tshigs ma zhes bya ba spra tshil dang ske tshe dang tA la'i 'dab ma blangs nas dgra bo'i gzugs brnyan byas la nya phyis kyi nang du bcug nas steng g.yogs la mchod rten nag po dong kha thur du bstan pa'i dbus su btsugs la mchod rten nag pos steng nas mnan na/ rnal 'byor pa ji ltar 'dod pa bzhin du gnas par 'gyur ro// de ltar sbyin sreg bshad nas rgyu ba dang mi rgyu ba'i 'khor lo bcu dang / gsang sngags kyi 'khor lo bcu'i dkyil 'khor gang la bya snyam na/ de nas gzhan yang bshad bya ba// zhes bya ba smos te/ dkyil 'khor nyi shu'i gnas ni snod bcud thams cad dpal he ru ka'i rang bzhin yin pas phyi dang nang gang yang rung bar sbyin sreg dang 'khrul 'khor byas kyang dngos grub thams cad sgrub par gdon mi za ba yin no// de bas na/ rnal 'byor ma yi sa dang gnas// he ru ka'i sku'i yan lag // ces bya ba gsungs te/ rnal 'byor ma'i sa ni dag pa'i sa bcu'o// gnas ni ma dag pa'i sa bcu'o// dag pa dang ma dag pa gnyis ka yang dpal he ru ka'i sku'i yan lag ste/ sku kun brtan pa dang g.yo ba'i bdag nyid can yin no// de ltar rnal 'byor ma'i lus la ma dag pa'i gnas bcu dag pa'i sa bcu'i bdag nyid la dpal he ru ka'i gzhung lugs la spyod pa'i lus kyi dkyil 'khor sa bcu dang / pha rol tu phyin pa bcu la rnal 'byor ma rnams kyi brda'i skad kyi gnas dang nye ba'i gnas la sogs pa'i ming gis btags pa yin no// gang gi brda yin zhe na/ lha dang dri za rnams kyi brdas gnas dang nye ba'i gnas zhes bya ba dang / gnod sbyin dang srin po'i brdas zhing dang tshan+do ha zhes bya ba dang / klu dang lha ma yin gyi brdas 'du sa dang dur khrod ces bya ba rnal 'byor ma rnams kyi brdas btags pa yin no// mtho ris thugs dang sa stengs gsung dang sa 'og sku'i dkyil 'khor rnams ni sems 'od gsal ba'i snang ba yin pas/ dpa' bo yan lag brtan g.yo'i bdag // ces bya ba ji ltar na 'od gsal snod bcud du snang zhe na/ thog med dus su gang bstan pa// phyi nang bdag nyid can du gnas// zhes bya ba gsungs te/ thog ma med pa'i dus nas de bzhin gshegs pa rnams byung yang rung ma byung yang rung sems 'od gsal ba'i rang bzhin du gnas pa gang yin pa de ni phyi snod kyi 'jig rten dang nang bcud kyi chos kyi dbyings kyi bdag nyid du gnas pa yin no// de yang // chu khams gser dang nam mkha' bzhin// dag pa bzhin du dag par 'dod// ces gsungs so// klung nyid dngas par gyur pa las// nya dag myur du 'phar ba ltar// de bzhin stong gsal ye shes las// sgyu 'phrul dra ba 'byung bar 'gyur// zhes gsungs so// thog mtha' med pa'i sems dpa' ni// rdo rje sems dpa' dga' ba che// zhes gsungs pa yin no// dpal ldan khrag 'thung rgyal po che// 'dod pa kun gyi dbang phyug gtso// zhes bya ba ni/ rnam par snang mdzad chen po'i rang bzhin sems rig pa 'od gsal chos kyi sku la dgongs pa yin no// kun du phyag dang zhabs ldan zhing // kun du bcom ldan 'jig rten na// thams cad g.yogs nas rnam par bzhugs// zhes bya ba ni de nyid bsdus pa las gsungs pa'i rnam par snang mdzad chen po'i rang bzhin dag pa dang ma dag pa'i gnas skabs gnyis ka'i ngo bo sems dang rig pa 'od gsal ba'i ngo bo chos kyi dbyings su gsungs pa yin no// de ltar chos kyi sku'i ngo bos thams cad la khyab pa bde bas na rgyu ba dang mi rgyu ba'i sbyin sreg gi 'khor lo dang gsang sngags kyi 'khor los dngos grub bsgrub par bya ba yin no// de yang ji lta bu la gsungs she na bsam gtan ldan pa'i sems kyis ni// zhes bya ba gsungs te/ bskyed pa'i rim pa'i mtshan ma gsum mam/ rdzogs pa'i rim pa'i mtshan ma lnga thob pa'i sgrub pa pos bsnyen pa byas pa la phan gdags pa'i phyir gsang ba'i dngos grub sgrub pa'i le'u nyi shu gnas dang bcas pa gsungs pa yin no// le'u lnga bcu pa'i rnam par bshad pa'o// // de ltar dngos grub sgrub pa'i thabs bshad nas/ bskyed rim bsgom pa'i man ngag gi le'u gsungs pa ni// de nas yang dag bshad bya ba// zhes bya ba la sogs pa gsungs so// man ngag shin tu rnyed dka' ba// zhes bya ba la man ngag ni bskyed pa'i rim pa sgom pa'i de nyid bcu bzhi ni shin tu rnyed par dka' bas ni gang zag gi rnam par rtog pas sbyar ba ma yin pa bcom ldan 'das kyis gsungs pa'i nges pa'i don gyi mdo sde bsgom pa'i rim pa bsgrigs pa rnyed par dka' ba'o// dpa' bo'i brda yi skad du ni// zhes bya ba ni sangs rgyas dang byang chub sems dpa' thams cad kyi brdar gyur pa bcom ldan 'das kyis rgyud 'di ru mi'i skad du sbas pa gsungs pa yin no// de ltar mdor bstan nas rgyas par bshad pa ni/ gos dang phyag rgya lnga la sogs// zhes bya ba la sogs pa gsungs so// gos ni stod g.yogs dang smad g.yogs glang po che'i pags pa dang / stag gi pags par bsam mo// phyag rgya lnga ni thal ba'i rdul ma gtogs pa'o// la sogs zhes bya ba ni go cha drug bgos shing rdo rje dang dril bu bzung ba'i de nyid dang por bstan nas de nyid gnyis pa ni shes rab yan lag ste khyim pa'i byang chub sems dpa' la las kyi phyag rgya'am grol ba'i lam pa'i chos kyi phyag rgya'am dam tshig gi phyag rgya'o// de nyid gsum pa ni thog mar rdo rje'i brda bya ba dang / mthar phur bus gdab pa ste/ bgegs bskrad nas dra ba dang mda'i bla re dang rdo rje'i bla re dang me 'od kyi dra ba byas nas phur bus gdab pa yin no// de nyid bzhi pa ni A li kA li zhes brjod pa ste/ snying gar zla ba dang nyi ma'i dkyil 'khor bsgoms la/ de'i dbus kyi yi ge hUM las rkang pa brgyad pa'i sngags brjod nas mchod pa dang dpa' bo dang dpa' mo'i sngags kyis brjod pa ni zhes brjod pa ste/ a ste zhes bya ba lnga pa'i sgra yin pas A li kA li'i rjes la brjod ces bya ba'i don du 'gyur ro// de nyid lnga pa ni// rgyu sogs stong pa sngon 'gro yin// zhes bya ba ni dpral bar he dang / lkog mar ru dang / snying gar ka dgod pas/ he ni rgyu tshogs spangs pa ste// ru ni bkod pa dang bral ba// ka ni gang du mi gnas pa// zhes bya ba ni he ru ka'i don la mos pa'i rnam par thar pa'i sgo gsum bsgoms la yi ge gsum sngon du 'gro ba yin no// de'i rjes la 'byung ba bzhi ri rab dang bcas pa bsgoms nas gzhal yas khang gi dbus su pad+ma'i steng du nyi zla kha sbyor gyi dbus su yi ge hUM gnas pa la rang gi rnam par shes pa 'jug pas na// 'jug pa sgra la sogs pa ni// zhes bya ba gsungs so// sgra ni yi ge hUM dang baM mo// sogs pa ni rdo rje dang gri gug dang 'od zer spro bsdu rgyu'i he ru ka yab yum du gyur ba'o// de yang // zla ba me long lta bu ste/ nyi ma mnyam nyid ye shes yin// yig 'bru phyag mtshan so sor rtog // 'od zer spro bsdu bya nan tan// sku rdzogs chos dbyings ye shes so// zhes gsungs so// de nyid bsdus pa'i sbyor ldan nyid// ces bya ba ni phyogs bcu'i sangs rgyas bsdus nas rgyu'i he ru ka yab yum gyi zhal du zhugs nas mngal skyes kyi 'khor lo bskyed nas rgyu'i he ru ka yab yum zhu nas thig ler bsdus pa la 'khor lo lnga'i lha mo'i glus bskul ba'i sbyor ba dang ldan pa nyid kyi thig ler zhu ba glu dang bcas pa zhes bya ba'i he'i tshig gi de nyid brgyad pa bdud rtsi tshim byed ces bya ba gsungs te/ de lha mo rnams rgyu'i he ru ka zhu ba'i thabs dang bral ba la 'chi bdag gi bdud 'joms pa'o// 'bras bu'i he ru ka lha mo rnams yid tshim par byed pas na bdud rtsi tshim byed do// de nyid dgu pa mya ngan las 'das pa zhes bya ba ni ye shes sems dpa' gzhug pa'o// de nyid bcu pa lag pa'i mchod pa zhes bya ba ni dpa' bo dang dpa' mo drug gi go cha bskon pa'o// de nyid bcu gcig pa dbang bskur ba ni chu dang gsang ba dang shes rab ye shes kyi dbang bskur ba'o// de nyid bcu gnyis pa go cha chen pos yang dag gsungs zhes bya ba ni lus kyi 'khor lo dang / sems kyi 'khor lo rnam dag bsgom pa'o// de nyid bcu gsum pa sngags rnams zhes bya ba ni gtso bo de'i 'khor gyi sngags bzlas pa'o// de nyid bcu bzhi pa mchod pa yin zhes bya ba ni bdud rtsi lngas mchod pa dang bstod pa dang gtor ma sbyin pa'o// nye bar bsdu ba ni ma gsungs kyang smon lam btab nas dkyil 'khor nye bar sgrub pa rgyud bla ma las go bar 'gyur ro zhes dgongs pa yin no// de ltar de nyid bcu bzhi bshad nas rnam par dag pa'i 'khor lo la smon lam gdab pa ni/ mi mchog gang zhig kun spyod pa// zhes bya ba ni/ sa la 'dod pa'i dbang phyug shog // ces bya ba ste dngos grub dang po bde bar gshegs pa'i sa thob pa dang / dngos grub gnyis pa chos dang ldan pa'i 'khor los sgyur ba'i rgyal por 'gyur ba dang / dngos grub gsum pa sa la 'dod pa'i dbang phyug lha'i dbang po brgya byin lta bur 'gyur ro// de ltar bskyed rim gyi thabs bshad nas bskyed rdzogs gnyis ka'i phan yon gsungs pa ni/ dper na mar gyis gang ba'i snod// ces bya ba la sogs pa gsungs te/ mar lta bu ni bskyed rdzogs gnyis so// gang ba'i snod ni skal ba dang mnyam pa'i gang zag go// me'i dbus su gzhag pa ni byin rlabs dang mngon sum gyi lam yang dang yang du bsgom pa'o// mar sar nyid du zhu ba ni// bskyed rdzogs kyi mtshan ma thob pa lha'i sku mthong ba'o// snod kyi rim pa 'jig pa ni/ tha mal ba'i lus ngag yid gsum nub par 'gyur ro// phan yon gnyis pa ni dpal he ru ka'i mtshan bzung nas bzlas pa'am bsgom pa'am bsam pa'am thos pa'i shes rab kyi glegs bam bris pas mtho ris kyi lha'i rgyal po'am mi'i 'khor los sgyur bar 'gyur ba'o// phan yon gsum pa ni 'chi ba'i tshe na phaT phaT kyi phyag rgya dang bcas pas spyan drangs la skye gnas kyi phyag rgyas thugs kar bcug na dpal he ru ka la sogs pa lha mo'i 'khor lo dang bcas pas glu dang rol mo'i sgra bsgrags nas mkha' la spyod pa 'og min gyi gnas su khyer bar byed do// las bzhi pa nyes dmigs ni de 'dra'i dpa' bo chen por bsgoms pa'i rnal 'byor pa dang / des gsungs pa'i rgyud chen po la ma dad par gyur na mngon par mtho bas dbul zhing phongs pa'i ngan song gsum dang / nges par legs pas dbul ba'i khams gsum 'khor ba'i sdug bsngal gyis gdungs par 'gyur ro// de ltar phan yon dang nyes dmigs bshad nas don gsum pa'i sku bsgom pa rgyas par bshad pa ni mgul rgyan la sogs pa'i phyag rgya drug dang / gsung rab yan lag bcu gnyis gsungs pa'i ska rags sil sil sgra sgrogs pa'o// de nas gang du sgom snyam na/ ri dang sna tshogs pad+ma lte bar ro// rgyu gang gis bskyed snyam na/ A li kA li skyes zhes bya ba ni mngon par byang chub pa lngas bsdus pa'o// des gang zhig 'dul snyam na/ u ma'i bdag po rnam par gnon// zhes bya ba gsungs so// de shes rab dang ldan pa yin snyam na/ rdo rje dril bus sku la 'khyud// ces bya ba gsungs so// phyag du dang ldan snyam na/ nyi shu rtsa bzhi'i phyed ldan pa// zhes bya ba smos te/ phyag bcu gnyis dang ldan pa'o// 'khor ji lta bus bskor zhe na/ dpa' bo rnal 'byor ma tshogs bskor// zhes bya ba gsungs te/ dpa' bo nyi shu rtsa bzhi dang dpa' mo sum cu so drug gis bskor ba'o// ji lta bu'i blos gar bya snyam na/ dpal ldan he ru ka rgyal che// go 'phang mchog gis bsgom par bya// zhes bya ba gsungs so// sprul pa'i sku ji lta bu zhig yin snyam na/ rnal 'byor kun dang rnal 'byor ma'i// 'khor lo dbus su sbyor ldan pa// thams cad dgyes shing gnyis med 'gyur// 'byin dang sdud par mdzad pa yin// zhes bya ba gsungs te/ sprul pa'i sku ji lta bu zhig yin snyam na/ dbus kyi gtso bo 'khor dang bcas pa thams cad kyang yab yum gnyis su med cing sems can gyi don du spro zhing mdzad pa rdzogs nas sdud pa yin no// de'i don 'di skad ston pa yin te/ ma 'ongs pa'i gsang sngags kyi sgo'i spyad pa spyod pa rnams kyis dpa' bo dang dpa' mo gnyis su med pa'i 'khor lo bsgoms nas thun bzhir spro bsdu bya ba yin no zhes bya ba'i tha tshig go// don bzhi pa bskyed pa'i rim pa kha sbyor bsgom zhing rdzogs pa'i rim pa mngon sum du bsgoms nas spyod pa goms mi dgos pa'i man+t+ra tan+t+ra yan+t+ra gsum gyi rgyu tshogs pas dngos grub rnams 'byung zhing gsang sngags kyi sgo la mos pa skal ba dang ldan pa'i sems can rnams la'o// spyod pa sna tshogs ston mdzad pa ni man+t+ra tan+t+ra yan+t+ra'o// sna tshogs tshul gyis gdul bya ni// dgod dang blta dang lag bcangs dang / gnyis gnyis 'khyud pas 'dul ba yi// thabs ni sna tshogs ston pa yin// zhes bya ba ni byin rlabs dang mngon sum gyi lam gsungs pa'o// de ltar 'dul ba'i thabs bstan nas don lnga pa cig car 'jug pa'i thabs ston pa ni/ zab mo'i chos ni ston pa la// gal te mos par ma gyur kyang // zhes bya ba gsungs te/ las la dbang zhing las kyi bgo skal la spyod pa dang / zhi gnas dang lhag mthong goms pa las byung ba dang mi mthun pa la yang smod pa dag tu mi bya ste/ las kyi rgyu rkyen tshogs pa'i rten 'brel gyi tshogs pa dpag tu med pa bsam gyis mi khyab pa bzhin du sngags kyi rten 'brel gyi tshogs pa bsam gyis mi khyab pa dang 'khrul 'khor gyi rten 'brel gyi tshogs pa bsam gyis mi khyab pa dang / sman dang nor bu'i mthu bsam gyis mi khyab pa dang / mdo sde las gsungs pa'i chos nyid dran par byas nas smad par mi bya'o// mngon sum dang byin rlabs kyi lam des sangs rgyas dang de'i sras rnams kyi mchog tu gyur ba'i rnal 'byor 'bras bu lam du byed pa'i sngags kyi lam 'di yin pas sangs rgyas rnams byung yang rung ma byung yang rung chos kyi dbyings kyi rang bzhin ni sgrib pa spangs pas 'phel ba'am/ 'grib pa dang bcas pas 'bri ba med pas gzugs brnyan la sogs pa'i sgyu ma'i dpe brgyad la gang du stong nyid kyi nges pa drangs nas mthong bzhin du shes rab ye shes dang / dbang bzhi pa chos nyid mngon sum du mthong bas gnas pa yin no// de ltar na byin rlabs dang mngon sum gyi lam bsgom pa'i rnal 'byor pa 'jig rten la mi smod cing chos nyid mngon sum du mthong ba'i bgrod pa'i lam cig car 'jug pa'i rnam par thar pa kun bzang sangs rgyas kyi rol pa bsam gyis mi khyab pa bde ba chen po'i lam yin no zhes shes par bya'o// gal te cig car 'jug pa la mi mos pa la ji ltar ba'i lam yin snyam na/ ji srid kr-i ya sogs spyod nas// rnal 'byor gsang mtha'i dbye ba nyid// ces bya ba gsungs te/ bya ba'i rgyud dang / spyod pa'i rgyud dang / gnyis ka'i rgyud dang / rnal 'byor gyi rgyud dang / gsang ba'i mtha' rnal 'byor ma'i rgyud kyi rim gyis sems can mos pas 'jug pa rnams la de dang de'i rnam par thar pa la dga' ba la chu bo rgya mtsho chen por 'bab pa bzhin du bde mchog gi lam la rim gyis 'jug par bya'o// dgyes pa'i rdo rje las kyang tha mar dgyes pa'i rdo rje bstan par bya'o zhes gsungs so// rgyu ni byin rlabs dang mngon sum gyi lam ston pa yin no// rgyal po ni mngon sum gyi lam gsal zhing mdzes pa dang 'bar bas na rgyal po'o// 'bum pa'i nang nas phyung ba le'u 'bum pa dang sh+loka 'bum pa las phyung ba'i phyi ma'i phyi ma'o// dngos grub kyi cho ga ni rgyu ba dang mi rgyu ba'i sbyin sreg dang 'khrul 'khor gyi cho ga'o// shin tu rmad du byung ba ni bsgom mi dgos pa'i man+t+ra dang yan+t+ra'i rten 'brel lo// bstan bcos thams cad pa ni 'jig rten dang thun mong dang mchog gi dngos grub kyi thabs rgyas pa'o// bklags pas grub pa'i rgyal po in+d+ra b+hU ti bzhin du sngags brjod pa tsam gyis bdud bzhi tshar gcod pa'o// gdod ma nas grub pa ni 'das pa'i sangs rgyas thams cad kyis gsungs pa'o// de yang // 'das pa'i sangs rgyas rnams kyis gsungs// ma 'ongs rnams kyang gsung 'gyur la// de ltar byung ba'i rdzogs sangs rgyas// zhes gsungs pa'i phyir ro// le'u lnga bcu rtsa gnyis yod kyang le'u lnga bcu pa la gcig tu bsdoms nas grangs shis par mdzad pa yin no// rdzogs so zhes bya ba ni rgyud mthar thug pa'i tshig go// bstod pas mnyes med smad pas mi dgyes med// 'gro ba kun la bu gcig ltar dgongs la// gang gis gnod pa byas kyang bde mdzad pa'i// rje btsun bde mchog sku yi zhabs btud nas// sangs rgyas sras dang bcas pa'i spyod yul gyi// rtogs bka' bde mchog bshad rgyud la brten nas// bla ma dam pa'i bdud rtsi gdams ngag gis// rgya cher bshad pas 'gro rnams rtogs gyur shog // dpal 'khor lo bde mchog rgya cher bshad pa'i tshig don rab tu gsal pa zhes bya ba slob dpon chen po dpa' bo rdo rje mdzad pa rdzogs so// // bla ma dri med thugs rje'i shugs las byung // 'bangs kyi smon lam grub pa mi 'gags chos// 'bangs dang grogs kyi don zhus rjes gnang ba// mchog dga'i bsams pa grogs la 'phel bar smon// gar gyi paN+Di ta pa ra hi ta dang / zhu chen gyi lo tsA ba dge slong 'phags pa shes rab kyis bsgyur zhing gtan la phab pa'o// 