@##// rgya gar skad du/ tsa tur shI ti ba bo d+hA hr-i dA ya nA ma/ bod skad du/ grub thob brgyad cu rtsa bzhi'i rtogs pa'i snying po zhes bya ba/ ngag gi dbang phyug la phyag 'tshal lo// yang dag don rtogs sangs rgyas dang 'dra grub pa'i zhabs la gus btud nas// gang zhig sems can 'khor ba'i rgya mtshor mi dge las kyi chu srin gyis// rab tu g.yengs shing khrid gyur de dag gdon phyir rnal 'byor dpa' bo yis// grub pa dag gi nyams myong rtogs pa'i lta ba phreng bar bsdeb par bya// gu ru lU yi pa'i zhal nas/ khyi rgod mi srun sna la sbrang rtsi bskus pas phyogs rnams kun du za bar byed// de bzhin blo dman skal min rnams la bla ma'i man ngag byin pas rang rgyud bsregs// skal ldan skye med rtogs pa rnams ni snang ba tug phrad tsam gyis rnam rtog 'joms// dper na glang chen rab brtan myos pa'i sna la ral gri btags pas dgra dpung 'joms// gu ru li la pa'i zhal nas/ tshad med bzhi yi dgon pa ru// rnal 'byor rgyal po seng ge bzhin// mgo la g.yu mdog ral lngas brgyan// rnal 'byor dbang rtags rigs lnga 'chang // seng ge'i sder mo bcu dag gis// glang po la sogs sha rus 'byed// rnal 'byor pha rol phyin bcu yis// rnam rtog mi mthun phyogs rnams 'byed// li las de ltar rtogs nas grol// gu ru bi rU pa'i zhal nas/ phyag rgya chen po'i ngang nas lhan cig skyes pa de// mi bsam mi rigs bdag med rang gi ngang la gzhag // chad par mi 'gyur nyams su myong bar rang gis rig // rtag par mi 'gyur mngon zhen med pas zung du 'jug// gu ru Dom+bi pa'i zhal nas/ gser 'gyur rtsi yi nus pa yis// lcags rnams gser du bsgyur ba ltar// rin chen dbang gi nus pa yis// nyon mongs gnyis med ye shes bsgyur// gu ru sha ba ri pa'i zhal nas/ ma rig pa yi nags tshal du// gzung 'dzin gnyis kyi ri dgas rgyu// thabs shes gnyis kyi gzhu bdungs nas// snying po'i don gyi mda' gcig 'phangs// 'chi ni rnam par rtog pa 'chi// sha ni gnyis su med par zos// ro ni bde ba chen por myong // 'bras bu phyag rgya chen po thob// gu ru sa ra ha'i zhal nas/ kye ho grogs dag lhan cig skyes pa de// gzhan nas mi rnyed bla ma dam pa'i zhal nas rnyed// don dam zhal gyi ngo bo de rtogs na// yid la 'chi ba med cing lus la 'chad pa med// gu ru kaM ka li'i zhal nas/ ji ltar nam mkha' stong pa la// gcig dang gcig gnyis spangs pa'i gzugs// rang snang ye shes btsun mo de// dpe med tha snyad kun las 'das// gu ru min pa'i zhal nas/ lcags kyu thogs pa'i nya pa ni// las dbang rgya mtsho'i nang du khyer// nya chen lus la rten bcas nas// lha chen gdams ngag nyams blangs pas// yon tan sa dang rdo dag gis// ma theg min pa zhes su grags// gu ru g+ho ra kha'i zhal nas/ rigs ni rab dang 'bring dang tha ma ru// gnas pa'i rgyu la rkyen gyi stobs ldan pas// 'gag med las dbang 'bras bu ngo mtshar che// tso rang gi las byams sems bsnyen bkur byas// de rkyen stobs kyis khams kyi sa bon brtas// ma tsin+d+hi yis 'chi med bdud rtsi brtan// g+ho ra kha yis gnyis med de nyid mthong // srid gsum ba dzi'i rgyal po ngo mtshar che// gu ru tso rang gi'i zhal nas/ thog med srid pa yun ring du// ma rig sdong po'i rtsa ba la// 'du byed chu yis legs brlan nas// srid pa'i yan lag sna tshogs rgyas// ma rig pa yi shing chen de// bla ma dam pa'i gdams ngag dang // shes rab gsum gyi ste'u yis// tso rang gi yis de nyid bcad// gu ru b+hi na pa'i zhal nas/ phyin ci log la goms pa'i sgra// gus dang brtson pas dpyad byas nas// ma grol skye med sgra dpyad pas// b+hi na ba yis bdag med rtogs// gu ru shAn+ti pa'i zhal nas/ bu chung ma yis gsos pa yis// gyad kyi stobs dang ldan pa bzhin// blo chung bla ma'i man ngag gis// rim gyis brid pas theg pa che// rlung mkhris bad kan 'dus pa yi// nad rnams sman gyis sel ba ltar// nga dang bdag tu 'dzin pa ni// bla ma'i gdams pas skad cig sreg // gu ru tan+ti ba'i zhal nas/ 'jig rten pa yi thags mkhan rnams// snal ma thams cad thags su btags// nga yi bla ma'i man ngag gis// chos rnams thams cad thags su btags// ye shes lnga yi stong nyid ni// snal ma man ngag stag so dang // shes rab kyi ni sgrom bu yis// dbyings rig gnyis med chos skur btags// gu ru tsa ma ra pa'i zhal nas// rnam rtog mtshan ma'i ko ba 'di// stong nyid rdo rje'i sbyangs nang du// chos brgyad spangs pa'i rgyun gyis ni// shes rab nyams myong bsnyung dang btsems// lhun grub chos sku'i lham byed pa// tsa ma ri pa lham mkhan mchog // gu ru khaD+ga pa'i zhal nas/ 'jig rten pa yi mtshon thogs dpa' bo ni// rgyun du dgra dang g.yul 'gyed kyang // bdag nyid sdug bsngal dbang du 'gyur// 'chi med ye shes ral gri yis// srid gsum dgra rnams pham byas nas// khaD+ga pa ni longs spyod byed// gu ru nA gA rdzu na'i zhal nas/ gang zhig ma rtogs spyod pa mi bya ste// byas na rgyal srid 'bangs kyis bzung ba bzhin// rtogs pas ma rtogs spyod pa mi bya ste// byas na glang chen 'dam du zin pa 'dra// gu ru kah+Na pa'i zhal nas/ shing rta'i 'khor lo gcig dang mi ldan khrid kyang 'gro bar mi nus ltar// sbyin sogs 'bad pa byas kyang bla ma mi ldan dngos grub dam pa min// bya rgod rtsal rdzogs 'dab gshog rgyas pa dag ni nam mkha' gcod cing rgyug // skal bzang rnal 'byor rnams ni dbang gi gdams ngag khong du chud pas bde// gu ru ka na ri pa'i zhal nas/ dus gsum sangs rgyas thams cad ngo bo gcig // de ni rtogs na rang bzhin rang gi sems// rtogs par 'dod na ma bcos ji bzhin zhog // goms par byas na rnal 'byor mngon du 'gyur// gu ru tha kha na'i zhal nas/ gang zhig rna bar chu zhugs na// chu nyid kyis ni 'byin pa bzhin// de bzhin snang srid brdzun pa la// brdzun par bsgoms pas bden pa mthong // gu ru na ro pa'i zhal nas/ 'khor los sgyur rgyal dpung tshogs rnams kyis ni// gling dang gling phran rnams la dbang byed ltar// lhan cig skyes pa'i ro 'gyur rnal 'byor ni// 'khor ba dbang sgyur bde ba chen po yin// gu ru sha wa ri pa'i zhal nas/ legs byas ri mo mkhan dag gis// shin tu 'jigs pa'i gzugs brnyan bris// mthong na bdag nyid 'jigs 'gyur la// brtags na ma grub gzugs brnyan snang // gu ru te lo pa'i zhal nas/ ri rab ngos la bya gnas pa// bya yi rang bzhin gser du snang // mkhas pa skye med rtogs pa yis// dngos po bor nas bde ba che// gu ru tsa tra pa'i zhal nas/ rnal 'byor pa yis gang snang gdams pa yin// mthong ba skye med rtogs pa slob dpon mchog // byis pa rnams kyi gnyis 'dzin rtog pa yin// dge dang sdig pa'i 'bras bu de la gnyis su 'byung // gu ru b+ha tra pa'i zhal nas/ stong nyid don rtogs 'khrul pa zhi// byams pa bsgoms pas spyod pa rdzogs// sna tshogs gnyis med goms pa yis// mi mthun ro gcig 'bras bur rtogs// gu ru d+hu kha na d+ha'i zhal nas/ kun rdzob bskyed pa'i rim pa dang // don dam rdzogs pa'i rim pa gnyis// zung 'jug phyag rgya chen por bsgoms// 'bras bu sku gsum ye shes 'char// gu ru a dzo ka'i zhal nas/ bla ma dam pa'i gdams ngag gis// steng sgo sna rtse thig ler bsgoms// de nyid la ni blo brtan pas// yungs kar stong nyid dmigs pa stor// gu ru ka la pa'i zhal nas/ 'gro ba 'di dag thog med dus nas 'khrul// de yis 'jig rten thams cad ma snyoms grags// bla ma'i gdams ngag bdud rtsi'i sman gyis ni// 'khrul pa'i nad rnams skad cig gcig la sreg // gu ru Dom+bi pa'i zhal nas/ yun ring dus nas dri ma 'khrud byas kyang // sol ba'i rang bzhin dkar por 'gyur ba med// rang bzhin rnam dag stong nyid dag par 'gyur// bla ma'i gdams pa rang bzhin khrus mkhan mchog // gu ru kaM ka na'i zhal nas/ rtog pa yid bzhin nor bu la// nyams su myong ba'i mdog byung bas// spyod pa nus pas dgos 'dod 'byung // ro snyoms ldan pa rnams kyis 'grub// gu ru ka ma la'i zhal nas/ rgya mtsho zab cing rgya che'i nang na nor bus gang ba la// klu yi rgyal po rnams ni de la longs spyod ngo mtshar che// de bzhin snang grags thams cad ye nas chos sku yin pa la// rtogs pa dang ldan longs spyod ngo mtshar che// gu ru d+hiM gi pa'i zhal nas/ rta dang glang po rgya mtsho 'dra na rab tu bde// spre'u byis pa chu yi ri mo 'dra na rtog pa yin// chu bo nyi ma sman dang 'dra na dbyer mi phyed// gtsug phud mig dang 'khor lo lta bus 'bras bu thob// gu ru ban+d+hi'i zhal nas/ mngon zhen med pa byams pa'i mchog // gnas lugs rtogs pa snying rje yin// zag med bde ba dga' ba ste// chos rnams ro gcig btang snyoms rdzogs// gu ru DanaT na'i zhal nas/ ji ltar dran rig sna tshogs dang // rtog med dbyings su zad cing 'gag // de bzhin snang srid chos rnams kun// stong nyid dbyings su zad cing 'gag // gu ru ku ku ri pa'i zhal nas/ sangs rgyas mchod sogs rnams la don mi 'byung // 'dod dang 'bad rtsol yod na sangs rgyas min// bla ma dam pa'i byin rlabs nyams myong dpal// cha ldan rang la yod kyang ma mthong ngo // gu ru ku tsi pa'i zhal nas/ gang la lhan cig skyes pa ni// glang po che yi mig bzhin du// bze re bskyed na zug rngu 'byung // glod na ma zhen bsam gtan mchog // bla ma'i gsung gi 'od zer gyis// yod dang med pa'i mtha' ma rnyed// gang zhig ma rnyed de mthong ngo // mtha' de rtogs na don gyi mchog // gu ru d+ha mu'i zhal nas/ gnyis las ma rig dug dag gis// rig pa skyes pa rgyun du zin// bla ma'i gsung gi 'od zer gyis// snang srid 'khrul pa'i dug nad sel// gu ru ma hi la'i zhal nas/ ma rig pa yi nga rgyal gyis// ma rtog yid bzhin nor bu bsgribs// spyod par 'dod pas dgos 'dod 'byung // ro snyoms ldan pa rnams kyis 'grub// gu ru a tsin+d+ha'i zhal nas/ dmigs med phyag rgya chen po ru// 'khrul pa'i dran yid sna tshogs stor// ye shes rig pa'i snang ba yis// gang snang phyag rgya chen por mthong // gu ru pa ha'i zhal nas// bde'o bde'o dngos med bde// zhen pa med pas dngos med bde// brtag pa thams cad der shes bde// bsgrub pa med pa'i gsang ba bde// gu ru ni la na'i zhal nas/ spyi bo'i 'dab ma 'dam skyes su// sa bon g.yo ba dga' ba ste// snying po 'byin pa mchog tu dga'// lhan skyes dga' bral bla med thob// gu ru b+hu su ku'i zhal nas/ bdag nyid ma rtogs bar du ro la khyad par che// de bzhin 'khor ba dag dang sangs rgyas tha dad che// rtogs pa'i dus na 'khor 'das bde ba chen po ste// dper na rgya mtsho'i nang na 'bar ba'i rin chen bzhin// gu ru in+d+ra b+hU ti'i zhal nas/ dus kyi sna rtse dag ni byin rlabs dag dang mi ldan na// phyi dang nang du spyod pa dag gi rnal 'byor 'tshang mi rgya// dga' bde'i rang bzhin sangs rgyas dag dang khyad par med pa ni// zhen pa btang na rang bzhin skyes pa'i nyams myong mchog tu dga'// gu ru me ko pa'i zhal nas/ bla ma/ dam pa dag las dang por rang gi sems rtogs bya// de nas snang ba kun du tha dad med bya ste// gnyis med goms pas dur khrod gnas su 'dug par bya// mnyam par rtogs nas smyon pa'i brtul zhugs spyod par bya// gu ru ko ta la'i zhal nas/ bde dang sdug bsngal thams cad sems las byung // bla ma'i gdams pas sems kyi ri bo brkos// blo ldan sa yi ri bo brkos gyur kyang // gnyug ma'i bde ba chen po thob mi 'gyur// tha mal shes pa snying gi dbus su sad// tshogs drug dag na bde ba rgyun mi chad// btags pa thams cad don med sdug bsngal rgyu// bsgom dang bsgom med gnyug ma'i ngang la zhog // gu ru kaM ri pa'i zhal nas/ rang bzhin gzugs kyi sol mal du// dran rig rnam rtog sol ba la// la la ra sa'i sbud pa bus// d+hU tI ye shes me sbar nas// dug gsum rnam rtog chos skur brdungs// kaM ri pa yis rtogs nas grol// gu ru dzA lan+d+ha ra'i zhal nas/ khams gsum lus ngag yid gsum gyi// dran rig rnam rtog sna tshogs kun// la la ra sad+hU tI ru// byin brlabs ci phyir bcing mi bgyi// gu ru rA hu la'i zhal nas/ phyi yi sgra gcan bzang po yis// zla ba'i snang ba gnyis med zos// kun rdzob zla ba'i thig le ni// dbyings rig sgra gcan gnyis med zos// gu ru d+harma pa'i zhal nas/ snang sred chos kyi snod du ni// byang chub sems kyi mar khu blugs// tshogs drug rnam shes sdong bu la// gnyis med ye shes me sbar bas// rnam rtog 'khrul pa'i mun pa bcom// gu ru d+ho ka ri'i zhal nas/ chos dbyings rang bzhin snod nang du// rig pa chos sku'i rdzas nyid bcug // dbyings rig gnyis kyi 'bras bu ni// skal ldan rnal 'byor rig pas rtogs// gu ru me d+hi na'i zhal nas/ rig pa gnyug ma'i shes rab dang // nyon mongs gos pa'i thabs dag gis// rang bzhin gnas lugs gzhi dag las// bde chen lhun grub 'bras bu rtogs// gu ru pa ka dza'i zhal nas/ ji ltar bla mas ma zin ma rtogs dus dag tu// yid bzhin nor bu dang ni nor bu mching bu mnyam// bla ma dang ni rtog pas yongs su zin gyur na// nyi zla'i 'od dang srin bu me khyer ji bzhin no// gu ru g+haN+Ta pa'i zhal nas/ la la ra sa d+hU tI gsum// bla mas byin brlabs bcing bar byas// bdag dang sems dang snang ba gsum// rtog pa bskyed phyir mkhas pas brtan// gu ru dzo gi pa'i zhal nas/ mar me'i rtse mo lta bu yi// phra zhing gsal ba'i yid goms pas// brtan zhing g.yo ba'i dngos po kun// chos kyi dbyings su thim par 'gyur// gu ru tsa lu ka'i zhal nas/ bla ma dam pa'i gdams pa ni// yun ring dus na goms pa yis// sa sogs rig pas thim pa las// rang snang phyag rgya chen por 'gyur// gu ru go tu ri'i zhal nas/ phyi nang chos kun sems su 'dus// sems nyid gsal ba'i don rtogs na// spyod lam rnam bzhi chos kyi sku// rtog pa mngon gyur rdzogs sangs rgyas// gu ru lu tsi ka'i zhal nas/ gang zhig thog ma med dus nas// 'khor ba'i rgya mtshor yun ring 'khyams// gru mchog bla ma dam pa yis// brgal dka'i mtsho las de ring rgal// gu ru na ra gu na'i zhal nas/ chu rlabs lta bu'i nyams bstan nas// spyod pa thabs kyis gzhol bar bya// bla ma dam pa'i gdams ngag gis// chags sdang rtog pa rang bzhin byas// gu ru A na n+da'i zhal nas/ ye shes rig pa'i ting 'dzin ni// thog ma med de gnyug mar gnas// ji ltar rtogs na nges pa yin// rnam rtog dran pa de nyid mun// gu ru pa tsa ri'i zhal nas/ gar yang ma lta dbus su ltos// mchog dang dga' bral bde ba che// sngags kyi gsang ba stobs brjod nas// rnal 'byor rtags ni dgu bar bya// gu ru tsam+ba ka'i zhal nas/ thabs dang shes rab 'od gsal lta bu la// bla ma chu po'i rgyun gyis kun la khyab// lhan cig skyes pa dpag bsam shing dag las// 'bras bu sku gsum rang gsal rab tu rdzogs// gu ru b+hik+Sha Na'i zhal nas/ bla med dur khrod byang chub gnas chen du// zung 'jug bde chen bgrod dka'i lam bstan pas// phyag mtshan bral ba'i dbang phyug rnal 'byor mchog // bla ma'i gdams pa'i drin gyis de nyid rtogs// gu ru d+he li pa'i zhal nas/ bdag nyid gdod nas sangs rgyas la// rtogs pa'i dbang gis chos nyid yin// dbang blangs lhan cig skyes pa des// skye med rgyas 'debs rdo rje 'dzin// gu ru kaM pa la'i zhal nas/ rgyu mthun las kyi 'khor lo yis// srid pa'i glu gar sna tshogs byas// ye shes rig pa'i me yis ni// 'khrul pa'i dri ma ma lus bsregs// gu ru d+hU ma pa'i zhal nas/ sngags pa kun gyi sdom pa mchog // rang gi rtogs la zhen med de// gnyug ma sems kyi rtog pas gang // sangs rgyas thams cad de mthong yin// gu ru ma Ni b+ha dra'i zhal nas/ gang zhig mi rtog dus kyi tshe// rnam rtog sna tshogs sgra phyir 'breng // de phyir rang bzhin mngon du gyur// gang snang rang bzhin de de nyid// gu ru me kha la'i zhal nas/ phyi dang nang kun sems su 'dus// zhen pa med na ro snyoms ldan// 'bad rtsol med na bsgom pa'i mchog // gnyis med bde chen rdzogs sangs rgyas// gu ru nA ga ka la ka'i zhal nas/ go cha chen po bgos nas kyang // nor bu lta bu'i snying stobs kyis// rang gi sems kyi gru btang nas// ri mo'i khong par nges par zhugs// gu ru ka la ka la'i zhal nas/ chos dbyings rnam dag mkha' dkyil du// skye med 'brug sgra legs bsgrags pas// snang srid 'khrul pa'i chos rnams kun// sku gsum ye shes 'bras bu mdzes// gu ru kan ta la'i zhal nas/ bla ma dam pa'i kha ba dag dang // snying rje yi ni skud pa yis// khams gsum ma lus gos su btsems// gos kyi rnal 'byor ngo mtshar che// gu ru d+ha hu la'i zhal nas/ zung 'jug rig pa rin chen mdzod// gnyis med ngang ste btsal bas min// bya ba btang ba'i sems bzhin du// ji ltar gzhag pa de ltar bde// gu ru u d+hi la'i zhal nas/ ji ltar rnal 'byor rjes 'brangs 'khrul// ma 'brel bag chags ma btang zung // gang la mi gnas 'gro ba zung // gzhan la btsal ba de yang min// gu ru ka pA la'i zhal nas/ dngos kun gnyis med rdo rje 'dzin// rgyan sogs thod pa glo bur ba// ngar 'dzin 'khrul pa de nyid kyang // rang gis btsal bas rnyed ma yin// gu ru ki ra ba la'i zhal nas/ ji ltar ma rtogs bar du rang gzhan rtog pas bcings// de tshe rtogs par gyur na rang gzhan gnyis ma grub// des na sangs rgyas zhes bya rang gi bla dgas yin// de nyid spros bral ma bcos rang sar rang bzhin zung // gu ru pa ga ra'i zhal nas/ 'gro rnams sdug bsngal gyis gdungs la// 'dod yon dag gi char phab bo// de bzhin nyid kyi gnas chen du// rig pa'i klu rgyal nyid gzir nas// skal ldan rig 'dzin pho mo la// gsang sngags rig pa'i char bab po// gu ru sarba b+hak+Sha'i zhal nas/ gang zhig ma rtogs dus na sna tshogs ro la khyad par che// gang zhig rtogs pa'i dus su ro rnams ngo bo bye brag med// de bzhin ma rtogs nyid na 'khor 'das tha dad snang // de nyid rtogs na 'khor ba myang 'das bde ba che// gu ru nA ga bo d+hi'i zhal nas/ sa la gnas na thams cad skal ba bzang // rgya mtsho'i gting du phyin na dbul dang bral// ral gri lag tu thogs na longs spyod che// phyogs med dag tu phyin na gnyen dang phrad// gu ru dA ri ka pa'i zhal nas/ bde ba chen po rang la yod kyang ma rtogs 'khrul pas bsgribs// bde gsal 'dod pa'i bsod nams ye shes tshogs bsags bya// tshogs gnyis ma bsags skye ba brgya ru 'bad byas kyang // bla ma dag dang mi ldan bde ba chen po rtogs mi 'gyur// gu ru su ta ba'i zhal nas/ thams cad bde gshegs rang bzhin te// blos gzhag log pa'i lam spangs nas// snying po'i lam la brtson byas na// snying po'i 'bras bu gdon mi za// gang gis bla ma dam pa las// dbang rnams lhan cig skyes pa des// ro yis kun la khyab bya ste// skye med rgyas 'debs rdo rje 'dzin// gu ru pa na ha'i zhal nas/ snying po gnyug ma'i don bsam pas// ji ltar bsam pa de ltar rtogs// des na de nyid rang dgar gnas// 'dod dgu lhug par thams cad 'byung // gu ru ko ki la'i zhal nas/ bya ba btang ba man ngag yin// zhen 'dod med pa rtogs pa yin// bde ba dngos med sgom pa yin// bsgrub bya med na 'bras bu'i mchog // gu ru a naM ga'i zhal nas/ 'khor ba snying po med pa yin// 'ja' tshon lta bu'i lus 'di la// ma rig mngon zhen dregs pa yis// dug gis bzung na bde bar 'dzin// mngon zhen dug nad sbyangs pa na// 'khor ba nyid kyang chos kyi sku// gu ru nI lak+Sha na'i zhal nas/ dang por blo ldan rtogs pa skyed// gnyis pa gnas lugs ma yengs sgom// de nas nyams myong skyes pa na// spyod pa bags kyis spyad par bya// gu ru sa mu dra'i zhal nas/ skye med rtogs kyang nyams myong dang bral na// dper na srin mo lag tu bu khyer 'dra// nyams myong gnas lugs dag dang ma 'bral na// de yang glang chen 'dam du zhugs pa 'dra// gu ru bi ra li pa'i zhal nas/ bla ma dam pa mthong na de nyid mthong // nam mkha'i mthongs su bsgoms na dben pa'i mchog// chos rnams yongs su rtogs na mi mthun med// nam mkha'i 'o ma 'thungs na 'tsho bar 'gyur// skal ldan dag gi don phyir bla ma rnams kyi rtogs pa'i snying po kun// tshad med blo yis legs bsdus bsod nams rgya chen bdag gis gang thob des// 'gro rnams bla ma dang phrad byin rlabs yang dag sems la zhugs gyur nas// gnas lugs don nyid yang dag sems rtogs rgyal ba'i sa la gnas gyur cig // grub thob brgyad cu rtsa bzhi'i rtogs pa'i snying po slob dpon dpa' bo 'od gsal gyis phyogs gcig tu bsdus pa'o// 