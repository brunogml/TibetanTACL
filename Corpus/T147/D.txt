@##// rgya gar skad du/ shrI tsa kra saM ba ra sto tra sarba ar+tha sid+d+hi bi shud+d+ha tsU Da ma Ni nA ma/ bod skad du/ dpal 'khor lo sdom pa'i bstod pa/ don thams cad grub pa rnam dag gtsug gi nor bu zhes bya ba/ dpal bde mchog la phyag 'tshal lo// thugs rje dbyings las bzhengs pa'i sku mchog ni// nyon mongs rnam dag ye shes sku brnyes shing // srid pa sbyor mdzad nyon mongs gdung ba sel// sgyu ma sprul pas 'gro don sgrub mdzad pa'i// 'khor lo sdom pa mkha' 'gro kun gyi gtso// 'jigs mdzad dpa' bo bskal pa'i me ltar 'bar// sna tshogs phrin las rigs lngas yongs mtshon pa'i// ral ba'i thor tshugs sna tshogs rdo rjes mdzes// byang chub sems mchog chos rnams rab gsungs pa'i// spyi bor zla tshes cod pan 'khor los brgyan// zhal gdangs khro gnyer smin ma glog ltar 'gyu// skye shi rtsad gcod keng rus mche ba gtsigs// tshad med bzhi ldan dpa' bo zhal bzhi la// mi bskyod rigs mtshon ye shes lnga ldan pa'i// rdo rje'i phreng dang thod pa lnga lngas brgyan// stong nyid snying rje rab tu 'dres gyur pa'i// 'od zer 'phro ba sna tshogs du ma las// sangs rgyas tshogs kyis kun du sprin 'phro ba'i// sku gsum dpa' bo ye shes lnga bdag nyid// sgeg pa la sogs rol pa'i nyams kyis mdzes// snying rje'i spyan dmar bcu gnyis me bzhin 'jigs// he ru ka dpal bde mchog sprul pa'i sku// 'chad byed chos dang nyan pa'i tshogs ldan pa'i// nyan thos rang sangs bla med rgyal ba dang // 'jig rten rab gnas 'jig rten 'das pa yi// rang bzhin nyid ni khyod las gzhan ma mchis// gsang ba'i bde mchog bdud bral ye shes sku// pha rol phyin drug phyag rgya drug gis mdzes// a la la zhes dur khrod gar dang ldan// pheM gyi sgra sgrogs mkha' 'gro'i tshogs rnams sdud// 'du byed rnam dag mgo bo'i phreng bas brgyan// drag po kun 'dul stag gi sham thabs can// rdo rje'i rta gad khams gsum bsdigs mdzad cing // ma rig la sogs rten 'brel rnam dag pa// byams pa'i thugs mnga' bcu gnyis phyag dang ldan// g.yas kyi dang po rdo rje rtse lnga ni// ye shes lnga ldan dug lnga rnam par 'joms// phyag g.yon dang po dril bu rnam 'dzin pa// rtog pa rnam spangs shas rab rang bzhin ldan// de 'og phyag gnyis gti mug rnam dag pa'i// glang chen ko rlon dpa' bo'i gos su mnabs// chos rnams sgrogs pa'i Da ma ru bsnams shing // lha sku rnam dag kha T+wAM rdo rjes mtshon// gri gug 'bar bas nyon mongs 'ching ba gcod// 'dod chags rnam dag thod pa khrag chen 'dzin// thugs rje'i dgra stas drag po'i lha rnams 'joms// sdigs mdzub zhags pas bdud dang gshin rje 'dul// tri shUl rtse gsum skyes bu phug cing 'phyar// bdud bzhi las rgyal lha chen rnams bsad cing // tshangs pa'i mgo bcad dpa' bo'i lag na 'dzin// rtag chad spangs phyir sna tshogs pad+ma dang // nyi ma'i dbus na bgegs chen du ma gzir// 'jigs byed dus mtshan g.yas brkyang zhabs kyis mnan// ha ha sgra sgrogs phag mo'i sku la 'khril// khros pa'i dpung chen bdud dgra rlag par byed// gsang ba'i mgon po rang nyid la gus shing // bskyed rdzogs la gnas gsang ba'i mchog la dgyes// brtan pa'i blo can brtson pa'i rnal 'byor pa// dngos grub mchog stsol he ru ka la 'dud// gsang ba kun ldan rdo rje phag mo ni// bde mchog 'khor lo 'jigs byed rgyal po'i yum// 'dod pa'i dbang phyug sangs rgyas mkha' 'gro che// hi hir bzhad cing bde gshegs sku la 'khril// bdud 'dul rgyal mo skal ldan dbang phyug ma// sku mdog dmar mo thod pa'i phreng ba can// gri gug sdigs mdzub gdug pa sreg mdzad cing // thod pa khrag can he ru ka la 'khyud// mche ba gtsigs shing drag shul 'jigs ldan ma// dman pas 'grub 'gyur mkha' 'gro dbang du sdud// chags ltar rtog med zhal gnyis ldan pa yi// rdo rje rnal 'byor stong nyid snying rje che// bdud 'dul mkha' 'gro dbang phyug ye shes sku// gsang ba'i lha mo 'gro ba'i don mdzad ma// ye shes me dpung klong na klog ltar 'gyu// mkha' 'gro phag mo 'bar ba'i gzi brjid can// 'jigs pa'i cha byad bdud bzhi kun skrag byed// 'khor los dbu rgyan rdo rje'i rna cha can// mgul rgyan do shal spyi gtsug nor bu dang // dpung rgyan lag gdub se ral khar byas shing // dum bu'i ske rags sil sil sgra dang ldan// zhabs gnyis brkyang bskum gnyis med 'khril ba'i tshul// bde ba'i rang bzhin legs pa'i chos dbyings ldan// dbu skra grol zhing thugs rjes kun khyab pas// zhi rgyas dbang dang mngon spyod la sogs dang // grub chen brgyad sogs sgrub po la ster zhing // ye shes spyan gsum dus gsum gdul bya gzigs// dang ba'i sems kyis 'jigs dus khyod dran na// sdug bsngal kun sel dngos grub mchog stsol zhing // longs spyod sprul pa sna tshogs skur ston pa'i// sgrub po'i don mdzod rnal 'byor ma la 'dud// bde chen 'khor lo sna tshogs pad+ma yi// 'dab brgyad phyogs nas mA ma kI sogs gnas// zhal bzhi la phyogs dngos grub ster ba yi// gsang ba'i dbang phyug dpa' mo bzhi la 'dud// me long ye shes las skyes thod phreng can// in+d+ra nI la'i mdog can gtum pa mo// gsang ba'i lha mo dpal ldan dbang phyug sku// g.yas brkyang dpa' mo ro yi steng na gnas// phyag bzhi nag mo 'jigs pa'i glu len ma// gri gug thod pa kha T+wAM cang te'u bsnams// lus rjes dran pa'i ngo bo chu rang bzhin// rdo rje mkha' 'gro che la phyag 'tshal lo// bya ba nan tan ye shes dpal ldan ma// sems ma rdo rje dam tshig sgrol ma'i mchog // 'khor lo la sogs phyag rgya lnga yis brgyan// Da ma ru sgras gtso mo skul byed cing // kha T+wAM ga bsnams 'jigs pa'i pheM sgra sgrogs// tshor rjes dran pa'i rang bzhin rlung bdag nyid// ljang khu'i mdog can gri gug thod pa 'dzin// las rigs mkha' 'gro lA ma che la 'dud// so sor kun rtog ye shes dbyings phyug ma// rA ga'i mdog can gar gyi stobs ldan ma// Da ma ru 'khrol kha T+wAM g.yon na bsnams// gri gug thod khrag dgra bgegs zhal du gsol// chos rjes dran pa'i gcer bu spyan gsum ma// me yi bdag nyid pad+ma'i mkha' 'gro che// sku mdog dmar mo ma rungs gsod pa yi// khaN+Da ro ha che la phyag 'tshal lo// mnyam nyid ye shes rang bzhin las skyes shing // bdud 'dul dpa' mo rus pa'i rgyan 'dzin cing // me dpung nang bzhugs mgo phreng ngo shal can// gri gug gcod mdzad thod pa'i khrag 'thung ma// kha T+wAM ga bsnams sor mo cang te'u 'khrol// sems rjes dran pa'i mkha' 'gro kun gyi gtso// rigs can mkha' 'gro sa yi bdag nyid ma// gzugs can dbang phyug ma la phyag 'tshal lo// snying rje'i sems kyi bdud bzhi tshar gcod cing // dam tshig can la dngos grub mchog stsol byed// dam tshig nyams pa'i sngags pa gsong la brtson// ye shes mkha' 'gro bzhi la phyag 'tshal lo// mtshams kyi pad+mar rin chen bum pa'i stengs// 'dod chags zhe sdang gti mug rnam dag pa'i// dngos grub dang ldan mtshan bzang ka pA la// bdud rtsi lnga ldan bde ba che la 'dud// pul+lI ra mar dpa' bo thod dum ni// zhal gcig phyag bzhi sen mo sol gnas// rab tu gtum mo 'dun pa'i rdzu 'phrul rkang // gcer bu mgor gnas ma la phyag 'tshal lo// dza lan d+ha rar ma hA kaM ka la// mkha' la spyod byed skra spu la gnas dang // gtum pa'i mig can brtson pa'i rdzu 'phrul rkang // spyi gtsug la gnas khyod la phyag 'tshal lo// o D+yan la gnas dpa' bo kaM ka la// pags pa dri ma rnam dag sa bla 'dul// 'od ldan ma ni dpyod pa'i rdzu 'phrul rkang // rna g.yas la gnas khyod la phyag 'tshal lo// a ra pu dar gnas mche ba rnam par gtsigs// lha rnams 'dul zhing sha la rnam par gnas// sna chen ma ni sems kyi rdzu 'phrul rkang // rgyab la gnas gyur mkha' 'gro khyod phyag 'tshal// go dA ba rir su ra bI ri ni// rgyus pa rnam dag g.yas brkyang zhabs kyis gnas// dad pa'i dbang po brtan pa'i blo can ma// rna ba g.yon pa la gnas khyod phyag 'tshal// 'od dpag med ni rus pa'i khams dag cing // brkyang bskums tshul gyis rA me shwa rir gnas// smin ma'i dbus gnas brtson dbang mi'u thung ma// snyom las rab spangs mkha' 'gro khyod phyag 'tshal// mchin pa rnam dag de wI ko Ti ru// rdo rje 'od ni 'byung kun 'dul bas gnas// dran pa'i dbang po lang+ka'i dbang phyug ma// mig gnyis la gnas mkha' 'gro khyod phyag 'tshal// mA la ber gnas dpa' bo rdo rje'i sku// snying la rab gnas drag po 'jigs byed 'dul// shing grib ma ni ting 'dzin dbang po ste// phrag pa gnyis gnas mkha' 'gro khyod phyag 'tshal// thugs kyi 'khor lo mkha' la rnam spyod cing // rnam thar brgyad ldan rtsibs brgyad sngon po ste// rdo rje'i rigs mtshon rdo rje'i phreng bas mdzes// zhe sdang can 'dul rdo rje khyod phyag 'tshal// myu gu can ni kA ma rur gnas shing // mig gnyis rnam dag e ra ba ti mdzes// sa srungs ma ni shes rab dbang ba ste// mchan khung rnam dag mkha' 'gro khyod phyag 'tshal// o Ter gnas pa'i rdo rje ral ba can// mkhris pa rnam dag rdo rje rol pa'i zhabs// dad pa'i stobs ni 'jigs byed chen mo ste// nu ma rnam dag mkha' 'gro khyod phyag 'tshal// tri sha ku ner dpa' bo chen po chang // glo ba rnam dag rab tu 'jigs pa'i gzugs// rlung gi shugs can brtson 'grus stobs rang bzhin// lte ba'i dkyil 'khor dpa' mo khyod phyag 'tshal// ko sa lar ni rdo rje hUM mdzad do// rgyu ma rnam dag pheM gi sgra sgrogs shing // dran pa'i stobs ni chang 'thung dpa' mo ste// sna rtse la gnas dpa' mo khyod phyag 'tshal// ka ling kar gnas rab tu bzang mo ni// gnye ma la gnas dngos grub kun ster ba'i// ljang lha mo ni ting 'dzin stobs ldan zhing // kha yi nang gnas mkha' 'gro khyod phyag 'tshal// laM pA kar gnas rdo rje bzang po ni// grod pa rnam dag dpa' bo chen po ste// shes rab stobs ni shin tu bzang mo yin// mgrin pa la gnas mkha' 'gro khyod phyag 'tshal// kAny+tsi'i gnas su 'jigs byed chen po ste// zhabs gnyis brkyang bskum chu so la gnas shing // rta rna ma ni ting 'dzin yan lag ste// snying ga la gnas mkha' 'gro khyod phyag 'tshal// hi mA lar ni dpa' bo mig mi bzangs// skra mtshams la gnas ha ha'i sgra sgrogs shing // brtson 'grus yan lag bya gdong chen mo ste// 'doms bar la gnas mkha' 'gro khyod phyag 'tshal// gsung gi 'khor lo sa stengs longs spyod cing // rnam thar brgyad ldan rtsibs brgyad dmar po ste// gsung gi rigs mtshan pad+ma'i phreng bas mdzes// 'dod chags can 'dul pad+ma khyod phyag 'tshal// pre ta pu rir dpa' bo stobs chen ni// bad kan rnam dag phyag bzhis rnam par brgyan// dga' ba byang chub yan lag 'khor lo'i shugs// mtshan ma la gnas mkha' 'gro khyod phyag 'tshal// gri ha de bar rin chen rdo rje ni// sna tshogs dag la g.yas brkyang rol pas bzhugs// shin tu sbyangs pa'i yan lag dum skyes ma// bshang lam la gnas mkha' 'gro khyod phyag 'tshal// sau rASh+Tar rta mgrin rgyal ba ni// khrag la gnas shing drag po kun 'dul ba// chos rnams rab 'byed yan lag glang sna ma// brla gnyis la gnas mkha' 'gro khyod phyag 'tshal// su wa r+N+Na dwI nam mkha'i snying po ste// 'jigs byed dpa' bo rdul tshogs rnam dag cing // dran pa yan lag 'khor lo'i go cha ma// byin pa la gnas mkha' 'gro khyod phyag 'tshal// na ga rar gnas dpal ldan he ru ka / tshil khrag rnam dag phyag rgya drug gis mdzes// shin tu dpa' mo btang snyoms yan lag ste// sor mo la gnas mkha' 'gro khyod phyag 'tshal// sin+d+hU'i gnas su pad+ma gar dbang phyug // mchi ma rnam dag 'jigs mdzad dpa' bo che// stobs chen dpa' mo yang dag lta ba ste// rkang pa'i bol gnas mkha' 'gro khyod phyag 'tshal// ma ro'i gnas su rnam par snang mdzad che// mchil ma rnam dag dbang phyug chen po'i sku// 'khor los sgyur ma yang dag rtog pa ste// mthe bong la gnas mkha' 'gro khyod phyag 'tshal// ku lu tAr gnas rdo rje sems dpa' ni// 'gro ba'i mgon po snabs sogs rnam dag pa// brtson 'grus chen mo yang dag ngag ldan zhing // pus mo la gnas mkha' 'gro khyod phyag 'tshal// sku yi 'khor lo sa 'og la gnas shing // rnam thar brgyad ldan rtsibs brgyad dkar po ste// sku yi rigs mtshon 'khor lo'i phreng bas mdzes// gti mug can 'dul 'khor lo khyod phyag 'tshal// 'gro ba'i don la thugs rje sprul pa'i gnas// mkha' 'gro'i tshogs ldan nyi shu rtsa bzhi ru// sku gsung thugs gnas sgrub la brtser dgongs pa'i// 'khor lo'i lha la rtag par phyag 'tshal lo// ma rungs 'dul mdzad rnam rgyal la sogs rnams// gdul bya'i dbang gis khro mo'i skur ston cing // sgo mtshams dag na ma rungs phyogs bdag 'dul// khwa gdong la sogs sprul pa'i mkha' 'gro gnas// bya rog gdong can mkha' 'gro 'jigs pa'i gzugs// zhal gyi nga ros 'brug stong bdud las rgyal// gar gyi sbyor ldan gcer bu phyag bzhi ma// nag mo 'jigs byed ma la phyag 'tshal lo// shar gyi sgo srung yi dwags gdan la bzhugs// dpa' mo spyan gsum phyag rgya lnga yis mdzes// kha nas khrag 'dzag a la la zhes sgrogs// yang dag las mtha'i dpa' mo khyod phyag 'tshal// 'ug pa'i gdong can bgegs tshogs sreg mdzad ma// kha nas lce 'dril mche ba rnam par gtsigs// ha ha dgod cing spyan mig glog ltar 'gyu// dgra bgegs tshar gcod ma la phyag 'tshal lo// byang gi sgo srung ljang dmar 'od ldan ma// mkha' 'gro mi srun rus pa'i rgyan dang ldan// sku mdog dmar ljang gri gug thong pa 'dzin// yang dag 'tsho ba'i dpa' mo khyod phyag 'tshal// khyi yi gdong can thod pa'i rgyan ldan ma// sku mdog dmar mo phaT kyi sgra sgrogs shing // spyan gsum sdang mig dus mtha'i me bzhin 'jigs// sgrub pa'i don mdzad ma la phyag 'tshal lo// nub kyi sgo srung dpa' mo stobs ldan ma// zhabs gnyis brkyang bskum 'byung po zil gyis gnon// mkha' 'gro mgo bo'i phreng bas do shal byas// yang dag rtsol ba'i ngo bo khyod phyag 'tshal// phag gi gdong can gsang ba'i dbang phyug ma// bdud 'dul mkha' 'gro phyag rgya gar gyis skyod// rna cha mgul rgyan spyi gtsug nor bus brgyan// 'jigs byed khrag 'thung ma la phyag 'tshal lo// lho yi sgo srung ser mo 'jigs pa'i gzugs// zhal nas me 'bar bdud kyi dpung rnams sreg// Da ma ru 'khrol kha T+wAM g.yon na bsgreng // yang dag dran pa'i dpa' mo khyod phyag 'tshal// shar lhor dbang sgyur gshin rje brtan ma ni// g.yas sngo g.yon ser brkyang bskum tshul du bzhugs// rgyan rnams kun gyis rab mdzes mkha' 'gro ma// dbang phyug gsang ba'i lha la phyag 'tshal lo// rdo rje mkha' 'gro sems can don brtson ma// rus pa'i ska rags khrag gi thig le can// dpal ldan mkha' 'gro dur khrod chas kyis brgyan// dge chos yang dag bskyed la phyag 'tshal lo// lho nub dri med gshin rje pho nya mo// g.yas ser g.yon dmar mkha' 'gro gzugs mdzes ma// ha ha'i sgra sgrogs gsed byed mthu rtsal can// mkha' 'gro dgos 'dod skong la phyag 'tshal lo// thabs dang shes rab mnyam nyid rol pa'i sku// bde chen mnyam nyid mkha' 'gro kun gyi gtso// kha nas khrag 'dzag gri gug thod pa 'dzin// dge chos yang dag bsrung la phyag 'tshal lo// nub byad mkha' 'gro gshin rje mche ba mo// g.yas dmar g.yon sngo spyan bgrad 'jigs pa'i gzugs// gsang ba'i lha mo rdo rje'i glu len ma// stobs chen mkha' 'gro ma la phyag 'tshal lo// rus pa'i dum bu khrag gi thig les brgyan// tshangs skud mgo bo'i phreng bas rab brgyan pas// rus pa'i ska rags sil sil sgra dang ldan// mi dge yang dag spong la phyag 'tshal lo// byang shar gsang ba'i gshin rje 'joms byed ma// g.yas ljang g.yon sngo 'gying zhing rol pa'i sku// zhal gcig phyag bzhi g.yas brkyang gdan la bzhugs// mkha' 'gro dbyings phyug ma la phyag 'tshal lo// nyon mongs 'khrugs byed 'bar ba'i 'od ldan ma// khro gnyer mche gtsigs dgra bgegs zhal du gsol// bsnyen sgrub byed la gsang ba'i dngos grub ster// mi dge skyed mi byed la phyag 'tshal lo// dam tshig 'khor lo mi'am ci sogs 'dul// phyogs bzhi gdong can mtshams bzhi phyed gzugs ma// las kyi rigs mtshon sna tshogs rdo rjes mdzes// phrag dog can 'dul 'khor lo khyod phyag 'tshal// sku gsum ye shes lnga ldan 'jig rten gsum// phyi nang brtan g.yo'i dngos po khyod rang bzhin// khyod kyi srid gsum rang bzhin lhan cig skyes// khyod 'dab phyogs bzhir yum bzhi mtshams bum thong // rim gsum dpa' bo dpa' mo bzhi bcu brgyad// sgo mtshams lha mo brgyad de drug cu gnyis// sgrub la brtser dgongs 'khor lo lngar gnas pa'i// lha tshogs la ni gus pas phyag 'tshal lo// he ru ka dpal gsang ba'i grong khyer mchog // dkyil 'khor bde chen sdig pa rab 'joms pa'i// nyon mongs zhi bas pad nyi zlum por gnas// mi shes gcod phyir gri gug phreng bas mdzes// lha rnams mchod phyir yon tan kun ldan pa'i// bum pa sna tshogs bdud rtsis rab bkang nas// 'dod yon snam bur lha mo kun ldan zhing // pany+tsa rA ga rin chen pha gur ldan// dra ba dra phyed rin chen nyi zla dang // me tog phreng dang gser gyi dril bu dpyangs// brtson 'grus rlung bskyod dam pa'i chos sgra sgrogs// da ru ka sogs mdzes pa'i rgyan gyis brgyan// yon tan rgyas phyir gru bzhi sgo bzhis mdzes// rin chen rta babs chos 'khor gdugs kyis phug // yid 'ong ri dgas ba dan bcu drug ldan// rin chen ka ba twa ra Na bzhis mdzes// ba so pad+ma bkra shis bum pa dang // thod pa'i phreng ba rdo rje ra bas mdzes// legs pa'i sgo khyud dpal ldan phyogs bzhir gnas// mi dge rnams bsrung sna tshogs pad+ma'i phyir// rdo rje'i sa gzhi ra ba bla re gur// mda' yi dra ba 'jigs pa'i me dpung 'bar// lha klu gnod sbyin srin po gshin rje dang // drag po sreg byed tsha tsha skar ltar 'phro// tshogs brgyad dag phyir dur khrod rab 'jigs byed// shi riSha sogs byang chub shing brgyad la// khwa gdong la sogs shing lha sprin dang bcas// klu dang gnod sbyin lha chen brgyad por ldan// dbang po me dang gshin rje srin po dang // chu bdag rlung lha nor bdag 'byung por ldan// sa yi lha mo nyi zla tshangs pa dang // drag po zhing skyong phyogs mtshams kun na gnas// mchod rten brag sogs chu dang me brgyad dang // nyi shu rtsa bzhi mkha' 'gro gnas pa'i sa// 'byung po 'dus pa ce spyang sgra sgrogs shing // sha za ro langs 'phra men ma brgyad dang // u ma dus mtshan dur khrod bdag mor bcas// rgyal chen bzhi sogs 'jig rten dbang phyug ldan// grub chen brgyad sogs phyag rgya mchog ldan zhing // grub pa'i rnal 'byor spyod pa rnam mdzes pa'i// sgrub pa'i rten gyur bde gshegs kun gyi gnas// snod bcud dag la gsang ba'i dkyil 'khor mchog // yon tan kun ldan thar pa'i grong mchog la// bdag ni rab gus dang bas phyag 'tshal lo// lhan cig skyes dga' rang bzhin bde mchog ni// 'khor lo lnga sogs dur khrod bcas bstod pa'i// dge ba gang byung des ni 'gro ba ma lus pa// bde mchog la gnas myur du sangs rgyas nyid thob shog // dpal 'khor lo sdom pa'i bstod pa don thams cad grub pa rnam dag gtsug gi nor bu zhes bya ba rgyal po mchog gi dngos grub thob pa/ slob dpon dA ri ka pas mdzad pa rdzogs so// // yul kha che'i mkhan po d+har+m+mA badzra dang / bod kyi lo tsA ba rgya brtson 'grus seng ges bsgyur ba'o// slad kyi rgya gar gyi mkhan po thun mong gi dngos grub brnyes pa'i paN+Di ta ku mA ra badzra dang / bod kyi lo tsA ba dge slong nyi ma'i rdo rjes rgya gar shar phyogs kyi grong khyer mnga' ldan du bsgyur cing zhus te dag par byas so// 