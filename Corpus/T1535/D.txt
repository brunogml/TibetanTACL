@##// rgya gar skad du/ Ar+ya many+dzu g+hoSha sto tra / bod skad du/ 'phags pa 'jam pa'i dbyangs kyi bstod pa/ 'jam dpal gzhon nu gyur pa la phyag 'tshal lo// sdigs mdzub gdong nyid bstan pa yis // ri rab lhun po du ma g.yos// ma lus rgya mtsho chen po'i chu// sen mo'i rtse mos gyen du blangs// nam mkha' mu med pa yi khams// zhabs kyi gom pa gcig gis mnan// zad pa'i dus kyi me 'bar ba// zhal gyi dbugs kyis btab pas bcil// dus mtshungs sku yi cha gcig la// chu dang me yi char phab pa// la lar zad par sangs rgyas su// gyur nas chos kyi 'khor lo bskor// la lar nyon mongs ma lus pa// nub pas zhi ba'i de nyid ston // dal bas dbang po bde sogs kyi // gdong la rnam par gzigs pa'i spyan// phyogs kyi 'khor los bkab pa yis // phyag mthil dmar po nyi ma rmugs// la lar lha ma yin gyi dpal// mthu gyur dam par gyur pa 'dzin// khyim pa dang ni brtul zhugs pa// tshangs spyod rtag tu ye shes can// byis pa'i gzugs can 'gro ba'i yab// 'jam pa'i dbyangs la phyag 'tshal lo// mi 'jigs pa dang stobs mnga' ba// thub pa'i gzugs brnyan dang mtshungs pa// phye ma mig sman dang mtshungs 'di // khyod la skyabs su rab tu mchi // nyon mongs bud shing ye shes me// du ma mtshon pa bgrang ba ltar// 'khor ba srid pa'i sbyor ba dang / mya ngan 'das la khyod mi gnas// mgon po rtag tu dbu ma mchog // yang dag brnyes pa ma lags sam// chu dang bcas pa'i snod rnams su// zla ba'i gzugs brnyan shar ba ltar// gcig tu gdul bya g.yo ba'i yid// rnam pa mang po 'dra ba'i mtshan// nyid kyi bag chags yid gcig tu// ye shes grub pa'i gsal gyur pa// bka' drin don gnyer tshul gyis ni// chags pas khyod kyi zhabs drung lhung // khyod kyi 'od zer 'phro ba'i cha// phyogs kyi khongs su rnam spros pa// zla ba'i 'od zer gang gyur mnyam// byis pa'i gzugs can mdzes pa 'di// tshes gcig zla ba lta mnyes pa// khyod kyi spyod pa bzlog dka' bas// bdud kyi mthu rtsal 'joms pas ci// khyod kyi mtshan tsam dran pas ni// dmyal ba pa yi khrag dang zhag // med par skams pas dmyal ba pa'i// 'od 'phro de dag zhi bar 'gyur// shes rab bral bas mdun du khyod// dran pa'i yul du gyur pas kyang // mkhas pa rnams kyang the tshom gyi // mdud pa dam pos 'ching bar byed// thams cad lta zhig skad cig tu// khyod kyi spyan zur gyis gzigs nas// rnga yab g.yob pa'i bzhad gad kyis// bsten pa'i dpal ldan nyid bdag gis// gdul bya pad+mo'i snod rnams la// 'od zer dra bas kha 'byed pas// mgon po sngon med nyi ma yi// rol pas nyin mtshan snang bar mdzad// don gsal mdzad pa'i gsungs gis ni// gzung dang 'dzin pa rnam par spangs// stong pa nyid ni mngon sum star// gsung gi dbang phyug ston par mdzad// rnam par rtog las ma gtogs pa// 'khor ba zhes bya ci yang med// rnam rtog de dang bral bas na// khyod ni rab tu mya ngan 'das// khyod kyi yon tan cha brjod las// byung bas bsod nams 'phel ba yis // 'gro ba rnams ni khyod brjod pas// phun sum tshogs pa la gnas shog // bcom ldan 'das 'jam pa'i dbyangs kyi bstod pa/ rtog ge pa rnams kyi gtsug gi nor bu slob dpon phyogs kyi glang pos mdzad pa rdzogs so// // rgya gar gyi mkhan po shrad+d+hA ka ra warma dang / zhu chen gyi lo tsA ba rin chen bzang pos bsgyur cing zhus te gtan la phab pa'o// 