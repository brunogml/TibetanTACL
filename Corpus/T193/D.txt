@##// rgya gar skad du// shrI sa ha dza saM ba ra swa tiSh+Tha nA ma/ bod skad du// dpal lhan cig skyes pa'i bde ba'i mchog // bdag byin gyis brlab pa zhes bya ba/ he ru ka phyag 'tshal lo// rnal 'byor rnam gsum shes bya ste// byin gyis brlabs dang rab brtag dang // rdzogs pa gzugs brnyan bsam med do// shin tu brtson ldan dpa' bo des// skad cig gcig gis sbyor ba yis// bde chen lhan cig skyes pa'i sku// mkha' ltar dag pa'i ngang nyid las// shin tu bla ma'i rnal 'byor bya// la la ra sa d+hU tI yang // thabs dang shes rab gnyis med sku // a haM bde ba'i rnam pa can// tshangs pa'i 'khor lo rdzogs par bsgom// srog ni 'dzin par byed pa ste// rtog pa thams cad legs par bsdu// nyi ma zla ba'i 'phen sdud kyang // sbyor ba bzhi dang yang dag ldan// rngub pa dgang gzhil btang ba yin// bag chags bsreg pa'i me dpung gis// tshangs pa'i 'jig rten g.yo bar byed// 'bar 'dzag mkhas pa'i byin rlabs dang // dngas ma lnga yi 'od zer gyis// 'byung chen lnga po stobs su 'gyur// rtags bcu yon tan brgyad dang ldan// sna tshogs snang la rang bzhin med// brjod du med cing bsam mi khyab// rtog tu med pa nam mkha'i dbus// ma ning zhes byar brjod pa ste// kha cig zung 'jug ces byar brjod// sgrib pa dang bral chos sku 'dir// me chu la sogs 'byung rnams dang // rten dang brten pa'i mtshan nyid kyis// dkyil 'khor thams cad 'di nyid do// dpal lhan cig skyes pa'i sgrub thabs bdag byin gyis brlab pa zhes bya ba/ slob dpon chen po ti lI pas mdzad pa rje mi nyag pa chen pos bsgyur ba rdzogs so// 