// [# #]@##// rgya gar skad du/ many+dzu shrI badzra pradz+nyA bar+d+ha na nA ma/ bod skad du/ 'jam dpal rdo rje blo gros 'phel ba zhes bya ba/ bcom ldan 'das 'jam pa'i mgon la phyag 'tshal lo// shes rab 'phel bar 'dod pas gnas khang dben zhing nyams dga' bar gtsang ba dri zhim po'i chus chag chag btab la/ maN+Dal khru gang ba cig byas te/ de'i dbus su pad+ma 'dab ma brgyad pa ser po dbus dkar por byas la/ de'i steng du lhung bzed du shes rab 'phel bar byed pa'i rdzas/ dbang po lag pa / gla rtsi/ gi wang // spang rgyan dkar po/ tsan+dan dkar po rnams pa dmar po'i 'o mas sbrus te/ ril bu sran ma tsam bya'o// de'i steng du 'jam dpal dang dbyangs can ma gnyis zhal sbyor gyi tsa ka li cig bzhugs par bya'o// de nas oM swa b+hA ba bi shud+d+d+haH sarba d+ha rmAHswa b+hA ba bi shud+d+hou0f85haM gi sngags kyis chos thams cad stong pa nyid du bsgom par bya'o// de'i dang las pad+ma dmar po 'dab ma brgyad pa cig bsam/ de'i steng du a las zla ba'i dkyil 'khor gyi steng du d+hIH ser po gur gum gyi mdog can cig bsam/ de yongs su gyur pa las bdag nyid 'phags pa 'jam dpal sku mdog dmar po phyag g.yas na shes rab kyi ral gri g.yon na shes rab kyi pu sti bsnams pa/ rin po che'i rgyan sna tshogs kyis brgyan pa/ zhal 'dzum bag dang ldan pa bsgom par bya'o// mdun gyi lhung bzed kyi nang du hrIH dkar po yongs su gyur pa las pad+ma dang zla ba'i steng du/ dbyangs can ma dkar mo g.yas na ral gri g.yon na pu sti bsnams pa/ rin po che'i rgyan dang bcas pa zhal 'dzum bag dang ldan pa dag bsgom par bya'o// de nas sa bon gnyis las 'od 'phros pas rang bzhin gyi gnas nas/ ye shes sems dpa' spyan drangs nas so sor bstim mo// yang 'od zer 'phros pas sangs rgyas dang byang chub sems dpa' rnams kyi shes rab dang mthu dang nus pa thams cad bsdus nas rang dang rdzas la bstim par bya'o// de nas bzlas pa bya ste/ na mo many+dzu shrI bA gI shwa ri muM/ bA gI shwa ri hoH / u pa de sha pra mo da ta d+ha ba ni hrIH swA hA/ sngags kyi 'od zer bdag gi zhal nas lha mo'i zhal du / lha mo'i zhal nas bdag gi thugs kar thim par bsgom/ de las 'od zer 'phros pas sems can thams cad kyi don du shes rab kyi mi mthun pa'i phyogs/ gti mug la sogs pa thams cad bsal bar bsgom/ 'jig rten drag byed kyi pradz+nyA thams cad bsdus par bsgom/ sman gyi ri lu dang bdag la thim pas ji ltar 'dod pa'i mtshan nyid la sogs pa'i dngos grub thams cad thob par bsgom mo// 'di'i phan yon ni nyin gcig bsgrubs na nyin gcig tshigs su bcad pa stong zin par 'gyur ro// nyi ma gnyis bsgrubs na bstan bcos thams cad la mkhas par 'gyur ro// nyi ma gsum bsgrubs na skye ba dran par 'gyur ro// nyi ma bzhi yis sangs rgyas dang pra dz+nyA mnyam par 'gyur ro// lnga yis ma bslabs pa'i chos la mkhas par 'gyur ro// drug gis 'jam dpal gyi zhal mthong bar 'gyur ro// bdun gyis gzhan gyi sems shes par 'gyur ro// sgrub pa'i tshad zhag bdun du bya'o// rtags ni 'od dang sgra la sogs pa 'byung ngo // zhag brgyad na dkyil 'khor gyi lha rang dang ri lu la bstim ril bu de sgrub pa pos zos pas / 'jam pa'i dbyangs dang shes rab mnyam par 'gyur ro// thun mong tshe'i dngos grub kyang 'thob ste/ de ltar yang // 'di zos yon tan bsam mi khyab// lo brgya thub pa brgyad brgyar 'gro// dgu bcu lon pa bcu drug lta bu 'gyur// // skra dkar bud nas nag por 'gyur// bang ni rta dang mnyam par 'gyur// skra ni me tog pad+ma 'dra// lus ni dkar la sbom par 'gyur// nyams stobs lus zungs 'phel bar 'gyur// lha 'dre rnams kyang stong grogs byed// yon tan smon 'jug sems dang ldan// sems bskyed de dang ldan pa yi// skyes bu de ni dam pa yin// yon tan de dang ldan zhes smra// 'jam dpal rdo rje blo gros 'phel ba zhes bya ba kun gyi thun mong ma yin pa slob dpon klu sgrub zhabs kyis mdzad pa rdzogs so// 