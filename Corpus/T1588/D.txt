@#// de bzhin gshegs pa spyan ras gzigs smon lam gyi dbang po la phyag 'tshal lo// rgyal sras rnams kyis bsgrub pa ni// sems can rnams la phan brtson pas// smon lam rgya mtsho spyod pa'i phyir// de yi dbang gyur 'di bshad bya// sngon nas bsnyen pa'i rim pa la// 'dris gyur snying rjes yid gdungs pa// mig dang smin mtshams snying dkyil du// byams sogs thig le gsum bsgom bya// nyi ma'i 'od dang zla ba'i 'od// de ni thugs rje mi phyed 'ong // lus can rnams kyi snying dang ni// nyon mongs me lce de nang gnas// de bzhin spyi gtsug grangs bzhin du// pad+ma zlum dang raM rdo rje// gang tshe skye bo don tshol ba dang don mi tshol ba gcig dang mang po yang rung ste/ bdag gi dbang po'i spyod yul du 'bab pas las la sbyar du rung bar gyur pa dang / cho ga 'dis rnal 'byor du byas la 'phags pa spyan ras gzigs la gsol ba btab ste/ ma 'ongs pa'i dus su myur ba kho nar sems can khyed cag bdag gis smin pa'i gdul byar gyur cig ces smon lam btab la/ nyi 'od thig les de dag pad+mo kha phyed nas// zla 'od can gyis gdung ba 'bar ba zhi bar bya// mi phyed zer gyis lus bkang rdo rje'i rgyas btab la// ci dgar khyed spyod ma lus myur du bdag gis bsgral// de rjes chos dang zang zing sbyin// mgu bya kun gyis sems bkug nas// glang chen myos la lcags kyu bzhin// mkhas pas 'gro ba dbang du bya// me tog la sogs brdas gtod pa'am// yang na lag pa rkang pa med// yun ring dmigs ltas mda' bsnun pa'am// bdag nyid chen po thabs la mkhas// khab rnams kyis ni khab len dang // bung ba rnams kyis me tog bzhin// de ni mi 'dod nyin gcig kyang // dbang med skye bo 'du bar 'gyur// smon lam du bya ba rdzogs so// 