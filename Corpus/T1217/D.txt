@##// rgya gar skad du/ bA d+ya an+tar bo d+hi tsi t+ta ban+d+ha nA ma/ bod skad du/ phyi nang byang chub sems bcing ba'i man ngag ces bya ba/ byang chub sems dpa' la phyag 'tshal lo// don dam kun rdzob byang chub sems// lhan cig skyes te mun pas bsgribs// kun du skye ba'i nyams len ni// bdag gis 'di ru bshad par bya// spyi bo'i gtsug nas bo la'i bar// sna tshogs rtsa ni bsgom par bya// de nas bde chen 'khor lo ru// sgo nga'i khog pa lta bu yi// byang chub sems la sems gtad nas// bo la'i rtse la rgyal lo tsam// gsal la sran rdog tsam du bsgom/ bde chen sgo nga'i rtsa la ni// byang chub sems ni 'dzag par bya// lte ba'i bar du rnal 'byor kye// gnyis med bdud rtsis bkang byas nas// shes pa bde ba'i mchog tu 'gyur// sgom pa'i spyod yul phar mi spro// sems ni tshur la bkug mi bya// dper na sprul gyi mdud pa bzhin// sems ni rang grol gnas pa ste// dngos po'i bya ba bral 'gyur ba// rnal 'byor yid kyi zhen pa chod// mi nA bdag gis rtogs pas grol// byang chub kyi sems bcing ba'i man ngag ces bya ba slob dpon mi nA pas mdzad pa rdzogs so// 