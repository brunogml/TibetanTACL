@##// dpal rdo rje rnam par 'joms pa la phyag 'tshal lo// sngon gyi lan chags kyi dbang gis tshe 'di la phun sum tshogs pa dang bral ba rnams ni/ gtor ma'i las byed par 'dod pas rin po che'i snod rgya che la gting zab pa dag cing dri ma med pa chag pa dang gas pa dang / zhom pa la sogs pa med pa/ 'bras chan nam/ 'bru'i phye ma rab tu gtsang bas gtams la/ sha dang mar dang 'o ma dang khur ba la sogs pas bran la chu rab tu gtsang zhing dri ma med pas bran la/ sngon du stong pa nyid bsgom/ de nas tshad med bzhi bsgom/ de'i ngang las bdag nyid kyis paM zhes brjod pas bdag gi mdun du sdong po shin tu rgya che ba dpangs mtho ba sum brtsegs gcig la/ de yang steng gi pad+ma la kha dog dkar po 'dab ma dpag tu med pa dbus dmar po 'dab ma dpag tu med pa 'od sngon po dpag tu med pa dmigs so// de'i rjes la paM ka ma la hUM dzaHzhes brjed pas/ khams gsum du gtogs pa'i sems can thams cad spyan drangs/ gzugs med pa'i khams kyi sems can thams cad steng gi pad+ma'i steng du 'dus shing 'khod par bsam/ dbus su gzugs khams 'og tu 'dod pa khams kyi sems can 'dus shing 'khod par dmigs la/ de nas de'i 'og tu gtor ma'i snod de ci yin kyang rin po che'i snod rgya khyon dpag tu med par dmigs so// de'i 'og tu hUM las rdo rje phyed phyung gi sgyed po/ de'i 'og tu yaM las rlung gi dkyil 'khor zla gam gcig bskyed/ de'i steng du raM las me'i dkyil 'khor gru gsum pa/ de'i steng du sgyed [(]po'i [,]pu'i [)]steng du b+h+rUM las rin po che'i snod khor khor yug tu bcas pa dmigs shing de'i nang du khaM las bdud rtsi'i rgya mtsho/ de nas bdag nyid kyis yaM yaM yaM zhes brjod pas rlung gi dkyil 'khor las rlung g.yos/ raM raM raM zhes brjod pas/ rlung g.yos pas me'i dkyil 'khor las me sbar/ b+h+rUM b+h+rUM b+h+rUM zhes brjod pas 'og tu me 'bar bas snod rin po che'i snod du zhu/ khaM khaM khaM zhes brjod pas me 'bar bas snod dros pas rdzas rnams zhu bas/ bdud rtsi'i rgya mtshor 'khyil/ de nas oM zhes brjod pas snod kyi nang dam tshig gi bdud rtsi de sku'i bdud rtsir gyur/ AHzhes brjod pas gsung gi bdud rtsir gyur/ hUM zhes brjod pas thugs kyi bdud rtsir gyur/ de nas yang raM zhes brjod pas dam tshig gi bdud rtsi'i nyes pa rnams bsregs/ yaM gis gtor/ khaM gis bkrus nas de nas sku gsung thugs dbyer mi phyed pa'i bdud rtsir gyur ba'o// de nas srung ba chen po'i sngags kyis bgegs bskrad/ de nas badzra zhes brjod pas zla phyed rdo rje las ye shes kyi bdud rtsi babs te/ rnam par dag pa'i bdud rtsi chen po'i rgya mtsho chen por gyur te/ de nas oM ba liM b+hu dza b+hak+Sha b+hak+Sha i daM kha kha khA hi khA hi/ oM a kA ro mu khaM sarba d+harmANAM Ad+ya nut+pan+na/ twAd oM AHhUM phaT swA hA zhes pas gzugs med pa rnams la yid bzhin nor bus dbul/ gzugs khams rnams la dpag bsam gyi shing 'dod pa rnams la rang rang ji ltar bsams pa bzhin du thob par mos par bya'o// de nas tshigs bcad kyang 'di skad ces brjod do// rang bzhin rnam par dag pa'i gtor ma 'dis// dkon mchog mchod gnas bla ma'i zhing gyur dang // gzugs med gzugs dang 'dod pas bsdus pa yi// mgon btsun grogs byed chos skyong srung ma dang // rang bzhin yon tan ldan pa'i rigs rnams dang // lan chags 'dod pa'i sems dang ldan pa dang // gnod byed 'phral gyi rkyen du byed la bsngo// lan chags dang bral bar byed pa gtor ma'i las dpag bsam gyi sdong po zhes bya ba/ slob dpon ye shes rdo rjes mdzad pa rdzogs so// 