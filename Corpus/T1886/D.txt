@##// rgya gar skad du/ tsaN+Da ma hA ro Sha Na sA d+ha naM nA ma/ bod skad du/ khro bo gtum po chen po'i sgrub thabs zhes bya ba/ bcom ldan 'das 'jam pa'i rdo rje la phyag 'tshal lo// pus mo sa la btsugs shing g.yas pa'i phyag na ral gri bsnams// de las gzhan pa'i phyag ni sdigs mdzub zhags pa dang 'brel zhing // sra zhing mkhregs pa'i sku mnga' nyi ma lta bur gtum pa'i spyan// bgegs rnams 'joms pa'i mi g.yo srid bgegs zhi byed shog // phyogs bcur bzhugs pa'i sangs rgyas dang // byang chub sems dpa' tshogs bcas pa// de la me tog la sogs pa'i// mchod pa la sogs blos byas nas// sems can sdug bsngal las bskyab phyir// bdag gi lus 'di dbul bar bya// dge ba 'phel phyir bsngags pa yis// sdig pa dag ni bshags par bya'o// de nas rdzogs pa'i sangs rgyas dang // byang chub sems dpa'i tshogs dang ni// slob ma slob sogs sems can gyi// bsod nams kun la rjes yi rang // dkon mchog gsum la skyabs song zhing // byang chub tu ni sems brtan nas// rim pa bzhin du tshangs pa'i gnas// bzhi po yang ni bsgom par bya// de'i mtshan bral bas stong pa ste// rgyu med pas na mtshan ma med// rang bzhin gyis ni dngos po rnams// sman pa dang ni bsgom par bya// de nas pad+ma nyi dbus su// hU~M las byung ba bsgom bya ste// dpa' bo spyan gnyis rab dmar zhing // phyag gnyis rin chen cod pan can// de ma thag tu sdig 'joms mgon// ji ltar 'dod pa rdzogs byed cing // a tra si yi me tog mtshungs// dri med sangs rgyas 'od 'phro zhing // tshems kyi mche bas ma mchu mnan// rgyan kun gyis ni rnam brgyan cing // g.yon pa sdigs mdzub zhags par ldan// phyag g.yas 'bar ba'i ral gris brel// pus mo sa la btsugs pa ni// 'jigs pa'i spyan rtsa bzlog pa yis// 'jigs pa yang ni mdzad pa'o// dam tshig sems dpa' lta bu yis// ye shes sems dpa' cher 'bar bsgom// de yi thugs kar sngags pa yis// mtshan ma sa bon bcas pa bsgom// skyon gsang sngags bzlas bya ste// lha yi rnam par sbyor bas so// de nas 'dod pa'i dngos grub ni// 'thob pa nyid du the tshom med// de la 'di ni gsang sngags rgyal// oM tsaN+Da ma hA ro Sha Na hUMhUM phaT/ bdag gis bris pas gang thob pa// dge ba byang chub sgrub byed pa// de yis 'jig rten ma lus 'di// rdzogs pa'i byang chub sgrub byed shog // khro bo gtum po'i sgrub thabs slob dpon dze tA ri dgra las rnam par rgyal bas mdzad pa rdzogs so// // paN+Di ta su na ya shrI dang / lo tsA ba glog skya gzhon nu 'bar gyis bsgyur ba'o// 