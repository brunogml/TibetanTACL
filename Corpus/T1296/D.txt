@##// rgya gar skad du/ shrI sap+ta yo ga mArga bi ni sh+tsa ya/ bod skad du/ dpal rnal 'byor bdun gyi lam rnam par nges pa/ bcom ldan 'das 'jig rten dbang phyug la phyag 'tshal lo// 'jig rten mgon la phyag 'tshal te// de yi zhal gyi bka' drin gyis// gdul dka'i rang sems 'dul ba la// snying po'i man ngag rnam bdun thob// kye ho bzhin bzang nga la nyon// thog med 'khor ba'i 'khor lo 'dir// khyed cig gang gis 'khor gyur pa// e ma ho de nyid de yi rgyu// gdod nas rnam grol rang gi sems// gang phyir thams cad rang gi ngang // 'ching dang grol bar 'gyur ba'i phyir// 'di na 'ching ba gang yang med// 'ching ba gang yin de grol ba'o// grol ba'i lam ni mkhas par rig // kye kye e ma ho e ma ho// sdug bsngal rgya mtsho sgrol ba'i gru// rgyal ba'i bstan pa rin po che// 'di yi ngo bo byang chub sems// de yi ngo bo stong pa nyid// de dbyer med pa can yin no// 'grub pa tshad med rnams kyi bdag // bskul ba bsgyur ba spro ba dang // dran dang bral ba lhun gyis grub// gnyug ma 'od gsal byang chub sems// mi rtag sdug bsngal bdag med kyi// srid la chags med bskul bar bya// phyi nang gsang ba'i rnam dag gis// snang sems ye shes bsgyur bar bya// rten 'brel stong nyid snying rje yis// 'khor 'das 'gro ba'i don rab spro// gang shar sor bzhag dran pa yin// dran pa rang grol bral ba ste// bral ba ro mnyam lhun gyis grub// gang shar ngo bo ma bcos pa// gnyug ma'i de nyid yul dbang gis// sna tshogs 'gyu ba stong pa ni// sems nyid zab mo'i 'od gsal yin// 'od gsal gang yin de yi ro// brtse chen rab 'byams byang chub sems// de yi 'bras bu rdzogs sangs rgyas// dpal ldan 'jig rten dbang phyug zhal// bla ma'i mthu yis 'dzam gling gi// mig byin grogs po'i ming can la// ngal so'i man ngag rnam pa bdun// dpal rnal 'byor rnam pa bdun gyi lam rnam par nges pa rnal 'byor dbang phyug chen po shrI dza ga ta mi tra A nan+da'i thugs kyi 'khor lo dam pa bkra shis kyi tshong 'dus chen po dpal 'gur mo rin po che'i gling du dge ba'i bshes gnyen chen po rgya/ 'bre/ lam/ lo/ dro/ gshen drug gi don du mdzad pa'i bstan bcos de kho na nyid rnal du mtshon pa'i man ngag rdzogs so// 