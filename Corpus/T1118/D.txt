@##// rgya gar skad du// do ha ko Sha nA ma ma hA mu dra u ba de sha/ bod skad du/ do ha mdzod ces bya ba phyag rgya chen po'i man ngag // dpal rdo rje rnal 'byor ma la phyag 'tshal lo// lhan cig skyes pa'i ye shes chos kyi sku bde ba chen po la phyag 'tshal lo// ji ltar dngos dang dngos med snang stong dang // rgyu dang mi rgyu g.yo dang mi g.yo ba// thams cad ma lus nam mkha'i rang bzhin las// dus rnams kun du nam yang g.yo ba med// nam mkha' nam mkha' zhes ni rab brjod kyang // nam mkha'i ngo bo cir yang grub pa med// yod dang med dang yod min med min dang // de las gzhan du'ang mtshan pa'i yul las 'das// de ltar nam mkha' sems dang chos nyid la// tha dad cung zad yod pa ma yin te// tha dad ming ni glo bur btags pa tsam// de la don med brdzun gyi tshig tu zad// chos rnams thams cad rang gi sems yin te// sems las ma gtogs chos gzhan rdul tsam med// gang gis gdod nas sems med rtogs pa yis// dus gsum rgyal ba'i dgongs pa dam pa rnyed// chos kyi za ma tog ces yongs su gdags// de yang log pa'i chos gzhan ma yin te// gzod nas lhan cig skyes pa'i rang bzhin no// de yi de nyid bstan du yod min te// brjod du med pas sus kyang go ba med// gal te bdag po yod na nor yod de// ye nas bdag med de la ci zhig yod// sems yod gyur na chos kun yod rigs te// sems med pa la chos zhig su yis rtogs// sems dang chas su snang ba thams cad ni// btsal na mi rnyed tshol mkhan gong nas med// med pa dus gsum ma skyes mi 'gag pas// de nyid gzhan du 'gyur ba med pa ni// rang bzhin bde ba chen po'i gnas lugs yin// de phyir snang ba thams cad chos kyi sku// 'gro ba sems can rnams ni sangs rgyas nyid// 'du byed las kun ye nas chos kyi dbyings// btags pa'i chos rnams ri bong rwa dang 'dra// kye ma nyi ma sprin bral 'od zer kun khyab kyang // mig med rnams la mun pa rnams su snang // lhan cig skyes pas kun la khyab gyur kyang // rmongs pa dag la de nyid shin tu ring // 'gro ba rnams kyis sems med ma rtogs pas// btags pa'i sems kyis sems nyid rab tu bcings// ji ltar gdon gyis brlabs pa'i smyon pa dag // dbang med don med sdug bsngal byed pa ltar// dngos 'dzin rnam rtog gdon chen zin pa yi// skye bo don med sdug bsngal 'ba' zhig byed// kha cig blo yi dbye bas rmongs rnams bcings// bdag po khyim du bzhag nas gzhan du tshol// kha cig gzugs brnyan dag la gdon du 'dzin// kha cig rtsa ba bor nas lo 'dab 'breg // ji ltar byas kyang bslus ba ma tshor ro// kye ho bus pa rnams kyis de nyid ma rig kyang // de nyid ngang las g.yos med nga yis rtogs// nga yis nga yir thog mtha' shes gyur pas// nga yis nga mthong rang nyid gcig pur lus// gcig po nyid la bltas pas gcig ma mthong // mthong bya mthong byed bral bas brjod du med// brjod du med pa su yis go bar 'gyur// gnyug ma'i yid la gang tshe sbyangs gyur pa// de tshe ri khrod nga yi rtogs par 'jug // seng ge'i 'o ma snod ngan phal par min// ji ltar nags na seng ge'i nga ro yis// ri dgas phra mo thams cad skrag gyur kyang // seng phrug rnams ni dga' bas brgyug pa ltar// gdod nas ma skyes bde chen 'di bstan pas// rmongs pa log rtog can rnams skrag gyur kyang // skal ldan rab tu dga' bas spu zing byed// kye ho ma yengs sems kyi rang gis rang la ltos// rang gi de nyid rang gis rtogs gyur na// yengs pa'i sems kyang phyag rgya chen por 'char// mtshan ma rang grol bde ba chen po'i ngang // rmi lam dag gi bde dang sdug bsngal kun// sad pa'i dus na rang bzhin med pa'i phyir// re dang dogs pa'i bsam pas kun bslang nas// dgag dang sgrub pa'i bsam pa su zhig byed// 'khor dang mya ngan 'das pa'i chos rnams kun// de nyid mthong bas rang bzhin med pa'i phyir// re dang dogs pa'i blo ni zad gyur pas// spang dang blang ba'i 'bad rtsol ci byar yod// snang grags thams cad sgyu ma smig rgyu dang // gzugs brnyan dang mtshungs dngos po mtshan ma med// sgyu mar snang mkhan sems nyid nam mkha'i ste// mtha' bral dbus mar sus kyang shes mi 'gyur// gang gA la sogs chu klung sna tshogs pa// ba tsha can gyi rgya mtshor ro gcig ltar// btags pa'i sems dang sems byung sna tshogs kun// chos kyi dbyings su ro gcig shes par byos// gang zhig nam mkha'i khams ni yongs btsal kyang // mtha' dang dbus med mthong ba yongs su 'gag // de bzhin sems dang chos ni yongs btsal bas// snying po rdul tsam rnyed par ma gyur te// yongs su tshol ba'i sems kyang mi dmigs pas// ci yang ma mthong ba nyid de mthong yin// ji ltar gzings la 'phur ba'i bya rog ni// phyogs rnams bskor zhing slar yang de ru 'bab// 'dod pa'i sems kyis bstan pa'i rjes bcad kyang // dang po'i sems nyid gnyug ma nyid du 'bab// rkyen gyis mi 'gul re ba'i yi chad pa// dogs pa'i skugs sa zhigs pas rdo rje sems// rtsa ba chod pa'i sems nyid nam mkha' 'dra// sgom du med pas yid la mi bya ste// tha mal shes pa rang lugs gnyug ma la// bcos ma'i dmigs pa dag gis mi bslad de// rang bzhin dag pa'i sems la bcos mi dgos// ma bzung ma btang rang dga' nyid du zhog // gal te ma rtogs blo la sgom rgyu med// rtogs pa can la bsgom bya sgom byed med// ji ltar nam mkhas nam mkha' dmigs su med// de ltar stong pas stong pa sgom du med// gnyis med shes pas chu dang 'o ma ltar// sna tshogs ro gcig bde chen rgyun chad med// 'di ltar dus gsum rnam pa thams cad du// yid la bya ba med cing ma bral gnyug ma'i ngang // de nyid skyong la sgom zhes tha snyad gdags// rlung ni mi bzung yid ni mi bcing bar// ma bcos shes pa bu chung lta bur zhog // dran rtog byung na de nyid rang la ltos// chu dang rlabs gnyis tha dad ma rtogs shig // yid la mi byed phyag rgya chen po la// sgom rgyu rdul tsam med pas mi bsgom ste// sgom med don dang 'bral med sgom pa'i mchog // gnyis med lhan cig bde ba chen po'i ro// ji ltar chu la chu gzhag ro gcig ltar// ji bzhin ngang du de bzhin gnas pa'i tshe// dmigs 'dzin zhen pa'i yid ni rab tu zhi// kye ho// gnyis med gnyug ma'i rnal 'byor gang de la// spang dang blang ba'i dngos po ci zhig yod// ngas ni chos kun ma btang bas// bu khyod 'di gyis bya ba mi smra'o// ji ltar nor bu de dngos med pa ltar// rnal 'byor spyod pa de dngos med pa ste// 'du byed sna tshogs cal col gang smras kyang // rnal 'byor blo ni gcig las mi 'da'o// gcig nyid na ni gcig kyang yod min pas// rnam pa sna tshogs rtsa ba bral gyur te// smyon pa bzhin du rtsis med yan pa la// byar med spyod pa bu chung bzhin du gnas// e ma/ srid pa'i 'dam skyes pad+ma lta bu'i sems// nyes pa gang gi gang la gos pa med// za zhing 'thung la gnyis sprod bde ba dang // gal te lus sems rab tu gdungs gyur dang // rnam pa sna tshogs gang la spyod gyur pa// gang gis ma bcings ma grol gos ba med// rtogs pa'i rang spyod rtsis med dang de nas// rmongs pa'i 'gro ba nyam thag mngon gyur tshe// mi bzod snying rje'i shugs kyis mchi ma 'byung // bdag gzhan bzlog nas phan pa nyid la 'jug // don la brtags na dmigs pa gsum bral bas// yang dag ma yin rmi lam sgyu 'dra ste// chags thogs bral bas dka' zhing skye med pa// sgyu ma mkhas pa sgyu ma'i don byed mtshungs// gdod nas dag pa nam mkha'i rang bzhin la// spangs dang thob pa'i dngos po 'ga' yang med// yid la byar med phyag rgya chen po ni// 'bras bu gang du'ang re ba ma byed cig // re ba'i sems ni gdod nas ma skyes pas// spangs dang thob pa'i dngos po ci zhig yod// gal te gang gis thob pa'i dngos po ci zhig yod// gal te gang gis thob pa'i dngos yod na// bstan pa'i phyag rgya rnam bzhis ci zhig byed// ji ltar ri dgas 'khrul pas gdungs pa yis// smig rgyu'i chu la rab tu brgyug pa ltar// rmongs pa gang zhig 'dod pas rab gdungs pas// ji ltar 'bad kyang slar ni ring bar 'gyur// ye nas ma skyes rang bzhin rnam dag pas// de las khyad par cung zad yod min te// btags pa'i yid ni dbyings su dag gyur pa// de la rdo rje 'chang zhes btags pa tsam// ji ltar e thang skam po'i smig rgyu dag // chur snang chu ni gnyis su med pa ltar// bzod nas dag pa btags pa'i yid sangs pa// de la rtag chad gnyis su brjod du med// yid bzhin nor bu dpag bsam shing bzhin du// smon lam dbang gis re ba yongs skong ba// de yang 'jig rten tha snyad kun rdzob ste// dam pa'i don du 'ga' yang don ma yin// do ha mdzod ces bya ba phyag rgya chen po'i man ngag dpal ri khrod pa chen po sa ra ha'i zhal snga nas mdzad pa rdzogs so// // rgya gar gyi mkhan po shrI bai ro tsa na rak+Shi tas rang 'gyur du mdzad pa'o// 