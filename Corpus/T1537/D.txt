@##// rgya gar skad du/ a ra pa tsa na sA d+ha naM/ bod skad du/ a ra pa tsa na'i sgrub thabs/ bcom ldan 'das 'jam pa'i dbyangs la phyag 'tshal lo// ri bong 'dzin pa ltar dkar phyag mtshan glegs bam ral gri can// rab mdzes shin tu zhi ba'i gzhon nu zur phud lnga dang ldan// dga' ba rgya cher thar mchog spyan ni pad+ma'i 'dab ltar yongs// blo gros ngan pa sreg mkhas 'jam pa'i dbyangs la phyag 'tshal nas// lo phyed rgyun du bsgom pa mngon sbyor skye bo gang // nges par gnas kun khong du chud 'gyur mchog gi blo// thob 'gyur a ra pa tsa na ni legs 'grub phyir// 'khor lo rin chen shin tu bsdus pa'i gdams pa brtsam// mnyam zhing gtsang legs yid 'ong dri zhim me tog bkram// dri yi chus btab sa phyogs 'gar ni sngags rig pas// shin tu nyams dga' 'jam pa'i stan la nyer 'dug nas// bde ba'i yid kyis mtshan med byang chub sems bsgom bya// swa b+hA ba shud+d+ha'i sngags brjod cing // dngos po kun nas ma lus stong nyid du// rnam par bsgom bya slar yang bdag gi lus// skad cig nyid la 'od gsal nyid du blta// de nas nam mkhar dbyangs yig dang po las// zla ba'i dkyil 'khor 'od zer 'phro ba bsgom// de nas de la d+hIHyig shin tu dkar// de ni 'jam dbyangs dri ma med par bsgom// rtse gcig bsam gtan gyis ni pad steng gnas// chags bcas cung zad 'dzum zhing yid du 'ong // ri bong gis mtshan bye ba'i 'od zer can// rgyan kun gyis brgyan rab gsal bsgom par bya// rang gi snying gar rab 'phro a yig mchog bsgom ste// 'od kyi dra ba dpag med rtsibs brgyad 'khor lo'i tshul// de steng zla gzugs bsgom bya de las sngags pa yis// ri bong 'dzin 'od ltar dkar 'jam pa'i dbyangs de nyid// de g.yas skra can gzugs mdzes zur mig rgyas pa can// chos de'i nu ma zung ldan rab blta g.yon du ni// rab mdzes rol pa'i 'gying ldan nye ba'i skra can ma// mtha' dag yon tan gter dag tsa dang na las bsgom// rab dkar re pha las byung dri ma med// dra ba can gyi 'od nyid mdun du bsgom// ba yig las skyes 'od zer rang bzhin can// yid 'phrog zla ba'i 'od de'i rgyab tu bsgom// yang na 'od zer 'bar ba'i yi ge rnams// rgya cher nus mthu ldan pa bsgom par bya// de rnams mi shes ri bo 'joms byed cing // rnyog pa med pa'i ye shes bzang po mdzad// 'og tu 'khor lo myur du 'khor ba las// gti mug mun pa thams cad bcad par bsam// zla gzugs 'od zer chen po'i dra ba can// lhar bcas g.yo ba med pa nyid du blta// ri bong gis mtshan las byung 'od zer gyi// sprin tshogs dpag med phyogs bcur rab 'phros nas// sems can dri med byas nas de bzhin mthar// slar log bdag lus zla ba la zhugs bsam// yid brtan sngags kyi sgo can man ngag bzhin bsgom zhing // sngags kyi dam pa a ra pa tsa na bzlas na// myur du blo ngan skyon bcom yid 'ong dri med mchog // rgyal ba'i sa dang mchog gi dbang phyug kun kyang thob// mchog gi bla ma dga' ba'i rdo rje dam chos mchog gi mdzod gyur pas// bde bar gshegs tshogs mdun du gang zhig cho ga ji bzhin dbang bskur ba'i// blo gros bzang po mi pham bshes gnyen de yis skye bo rnams kyi ni// blo gros 'grub phyir a ra pa tsa na mchog 'khor lo'i gzhung 'di byas// 'khor lo'i cho ga mchog ni legs bsgrigs las// bsod nams mtha' yas dri med gang thob pa// de yis 'jig rten ma lus sdig spangs shing // 'jam dbyangs bde ba gcig pur gnas gyur cig // a ra pa tsa na'i sgrub thabs/ dngos grub brnyes pa'i slob dpon mi pham pa'i bshes gnyen gyis mdzad pa rdzogs so// // rgya gar gyi mkhan po bi b+hU ti tsan+d+ra dang / chag lo tsA ba dge slong chos rje dpal gyis bsgyur ba'o// 