@##// rgya gar skad du/ badzra pA Ni nI lAm ba ra d+ha ra nA ma tan+t+ra TI kA// bod skad du/ lag na rdo rje gos sngon po can zhes bya ba'i rgyud kyi rgya cher bshad/ dkon mchog gsum la phyag 'tshal lo// de nas 'phags pa gos sngon can gyis lcang lo can gyi pho brang du/ 'khor gnod sbyin la sogs pa la de'i tshe 'di skad ces bka' stsal to// rdo rje be con bshad pa la// bsdus pa'i las ni rnam pa lnga// bsnyen bsgrub gsad dang dbye ba dang // dman pa'i las te rnam pa lnga// bsnyen pa'i las ni 'di lta ste// yid 'ong dga' ba'i sa phyogs su// stegs bu me tog gcal bkram ste// khro bo'i sku gzugs gzhag par bya// de la yan lag brgyad ldan pa'i// sngags kyi bsnyen pa rab tu 'bad// de tshe 'di yi rtags 'byung ste// shin tu sku gzugs 'dzum pa dang // me tog sngon po 'thu ba dang // gnod sbyin sde dpon byed pa dang // gos sngon rtag tu gon pa dang // rdo rje lag tu thogs pa dang // rgya mtshor rkang pa bskyod pa dang // ri rab klad la bskor ba dang / rus sbal lag gis len pa dang // sbrul brgyad lus la brgyan pa dang // rtag tu dam chos ston pa 'byung // de nas bsgrub pa brtsam par bya// sgrub pa byed pa rnam gnyis te// spyi yi sgrub dang bye brag sgrub// bye brag sgrub pa 'di lta ste// bdag dang gzhan dang thun mong ngo // bdag gi don ni bshad bya ba// me brgyad 'khor lo sangs rgyas ldan// rkang mthil gnyis dang dpyi mig gnyis// lag mthil gnyis dang mgrin pa mdoms// de re raM las mi bskyed pa// rlung gnyis 'bras bu sa bon ldan// me brgyad 'khor lo rab bsgoms nas// de nyid sngags la rab 'bad na// zhag dgus 'gong po 'bros par 'gyur// bcu gcig pa yis klu srin 'bros// zla ba gcig tu snyoms zhugs na// gnod sbyin thams cad 'bros par 'gyur// ci phyir nga sngon drag po yis// bsdu ba'i ting 'dzin rnam par bsgoms// g.yog 'khor tshogs ni 'dus nas ni// me bsgoms me yi sngags bzlas pas// tshogs kun tshig nas 'bros par 'gyur// bsdus nas bdud rtsi dri med gsos// mi gnas pa ru rnam par bsgom// de bzhin de la 'bad par bya// chu brgyad 'khor lo sangs rgyas ldan// klad pa mgrin pa dpung mgo gnyis// snying ga lte ba brla gnyis su// yi ge baM las chu bskyed pas// bdud rtsir bcas pas 'bras bur ldan// chu brgyad 'khor lor rab bsgoms nas// de nyid sngags la rab 'bad nas// lan cig bco brgyad chu yis ni// skyon dag bag chags dag par 'gyur// ci phyir nga sngon zhi ba yis// bag chags ngan pa'i nyen gyis zin// chu brgyad chu yi sngags bzlas pas// dag pas kun dga' grol bar 'gyur// rlung brgyad 'khor lo sangs rgyas ldan// gong ma'i gnas brgyad yaM las bskyed// me gnyis yang dag 'bras mchog de// thal bar 'gyur la gdon mi za// de yang drag po'i drag po'o// sa brgyad 'khor lo'i sangs rgyas ldan// gnas brgyad lam las sa grub pa// gru bzhi hUM ni 'bras bur ldan// steng du 'phags pa gos sngon brgyad// dngos grub thams cad ldan byed pa'i// 'khor lo brgyad kyi rnam pa ni// dam tshig 'khor lo de bzhin te// ji bzhin ye shes 'khor lo yang // de bzhin mdun na rnam par spro// sangs rgyas mdzad pa rdzogs phyir ro// gal te gzhan la sgrub na ni// rang nyid ji bzhin gos sngon can// gnod sbyin nyen gyis zin gyur na// dkyil 'khor 'khor lo rtsibs brgyad la// sde dpon nyi shu rtsa brgyad dgod// bu mo lo brgyad lon pa la// yan lag brgyad spros dris byugs nas// rin chen bum pa skus dbang bskur// de nyid dbus nas gzungs thag 'dren// bzlas yungs gzungs sngags stong bzlas la// bdag nyid kha nas chu gtor bas// nad pa'i lus la chu brgyad bsgom// phral nas ji bzhin chu gtor bas// rdo rje khang pa khro bcur ldan// klu dang dbral ba'i las byed pa// slob ma med la mnyam gzhag ste// slob dpon gos sngon ting 'dzin ldan// 'khar gzhong 'dab ma drug pa la// steng du cha gsum rigs drug dgod// nad pa'i lus la sna tshogs dgod// smyag shad yang na bal po se'u// bya khyung ga rur byin gyis brlab// gsang sngags gzir ba'i gsang sngags kyis// nad pa'i lus la brab cing gzir// lcags kyus mdun bkod steng du blang // de sos gyur na gnas su bskyal// khrus kyi dus na chu brgyad bsgom// tshe yi dus na sa brgyad bsgom// phral ba'i rjes su rlung brgyad bsgom// yi dags brjed byed bzlog 'dod na// tshon sna lnga yi skud pa lnga// bgegs gnyis bzlog pa'i sngags bzlas shing // mdud pa sngags bcas re re la// ye shes gos sngon re re bstim// thim 'gyur skud pa mgul btags na// yi dags nyen rnams bzlog par 'gyur// nad kyi tshogs rnams bzlog 'dod na// skud pa dkar po dag bkrus te// me tog sngon pos mdog bsgyur la// sngags spel na sar btags na 'tsho// byis pa gdon las srung 'dod na// skud pa gong dang 'dra ba la// sngags bzlas bsrung ba'i mdud pa bya// thim nas byas pa'i mgul du gdags// bsam gtan khro bo'i khang par gzhug // nor 'dod pa dag bsgrub bya ste// klu rnams byang shar mtshams su dgug // gtso bo'i sngags kyis khams gsum rgyal// bkrol la khro bo khams gsum rgyal// rnam thos sras la nor sbyin bsgom// rmi lam gser gyi dong tshe ster// snod stong dkon mchog gsum la bsngo// gang ba dag gis dkon mchog go// gsang pa'i las ni 'di lta ste// gang la bya ba'i dgra bo de'i// gzugs byas steng du dbab byas nas// lcags sam sngon po'i shing phur la// gos sngon drag por byin brlabs te// drag po'i gsang sngags bzlas shing gdab// thebs pa'i lus la sbrul nag gi / zhags pas bcings la gzhag byas nas/ snying nang klu yi dkyil 'khor dgod// klu yod chu mig nang du sbas// des ni myur du gsod pa'o// dbye ba'i las ni 'di lta ste// thams cad dbye ba gong bzhin no// bsgrub bya lha dang dbra la 'dod na// 'og tu sme ba'i dud pa gtong // ting 'dzin bsgom ba 'di lta ste// bdag nyid drag po'i sngags bzlas pa// sngags kyi sprul pa sna tshogs spros// sprul pa drag po'i khro tshogs kyis// 'o dod 'debs shing thal mo brdebs// drag po'i mtshon cha'i thog phab pas// dus mtha' med cing drag shul che// de tshe 'di yi lta 'bros 'gyur// mnan la ri rab chen po byas// sems ni ri rab dran pas gnon// ngag ni ri rab smra bas gnon// lus ni ri rab g.yo 'gul gnon// phyag na rdo rje be con can gyi rgyud phyi ma las rtog pa dang po rdzogs so// // de nas yang dag nges pa'i don ni rab bshad pa// dpal ldan gos sngon gsang ba'i bdag po khro bo'i sku// rgyud rnams kun gyi sdud pa por ni rab grags kyang // 'khor gyi klu rnams ma lus 'dul phyir ston pa mdzad// de dag ji srid don la ni// yang dag gsang bdag gos sngon can// rnal 'byor don la rab gnas nas// bla med 'khor lo'i don gsungs pa// kye ho sgrol ba byed pa can// chags pa rab tu bde ba che// ma lus 'khor dang mya ngan 'das// rtag chad gnyis stong bde ba che// yang dag bla na med pa'i klong // thams cad stong du cha gcig ste// mi gnas ma bral 'dus ma byas// bla med gos sngon mtshan nyid do// gsung dang bsdus pa'i rgyud rnams// / grangs las 'das shing brjod du med// mdor bsdus rnam pa bzhi ru bstan// rtsa ba'i rgyud dang brtag pa'i rgyud// bshad pa'i rgyud dang phyi rgyud ma// ston pa nyid kyis rgyud 'di yang // gdul bya'i dbang du gsungs pa ste// klu 'dul dbang du gos sngon can// ma mo 'dul phyir ro langs rgyud// gshin rje 'dul phyir gcer bu'i rgyud// bdud chen 'dul phyir gying chen rgyud// gza' chen 'dul phyir thugs gsang rgyud// mkha' 'gro 'dul phyir khyung chen rgyud// rgyal po 'dul phyir 'jigs byed rgyud// dgra bo 'dul phyir gnod byed rgyud// gnod sbyin 'dul phyir 'chi bdag rgyud// gdul bya dgu yi dbang du ni// ston pa dgu yis rgyud dgu gsungs// ston pa dgu yang gcig yin te// gcig nyid bde gshegs sprul pa'o// phyag na rdo rje be con can gyi rgyud phyi ma las rtog pa gnyis pa rdzogs so// // 'di skad bstan pa'i dus gcig na// stong gsum stong gi 'jig rten khams// gang gA'i klung gi bye snyed na// sprul pa'i rgyud dang ji snyed de// shin tu khro ba gdug cing gtum// ji lta ba yis thogs med sku// dbang bskur gsang ba'i bdag po yin// ji ltar khro bo'i dbang bskur ba// dbang thob phyag na rdo rje yin// mthu dang gzi brjid khyad par 'phags// ji ltar zhi ba'i skur bstan kyang // thams cad zhi ba'i bdag nyid che// dkar po rdo rje 'dzin pa che// byang chub mang pos 'khor du bskor// ji ltar rgyas pa'i skur bstan yang // thams cad rgyas pa'i bdag nyid che// ser la sdang ba'i rin chen bdag // gshin rje'i tshogs kyis 'khor du bskor// de ltar dbang gi skur bstan kyang // thams cad dbang gi bdag nyid che// dmar nag pad+ma'i kha dog thogs// klu tshogs mang pos 'khor du bskor// ji ltar drag po'i skur bstan kyang // thams cad drag po'i bdag nyid che// sngo nag rdo rje dbyug to 'phyar// lha srin sde brgyad 'khor du bskor// gsang ba'i bdag po gos sngon yang // rim par mngon par byang chub pas// bla med byang chub chen po brnyes// yang dag thogs med 'gro don byed// 'khor lo thar lam rnam dag nas// yang dag gsang ba'i thig le las// as brgyan zla ba'i dkyil 'khor bsam// de steng yi ge hUM nag bsam// hUM de kun gyis byin brlabs pas// rdo rje nag po hUM 'bar ldan// rdo rje kun gyis byin brlabs pa// sku gnyis grub pa'i bdag nyid che// mngon par khro bo'i bzlas pa bya// dpral ba mgrin pa mig gnyis dang // rna ba lus la sogs pa ru// phyag na rdo rje sa snying po// nam mkha'i snying po spyan ras gzigs// ming gi yi ge dang por bskyed// bde gshegs gsang bar byin brlabs pas// skye mched lha rnams 'bros par 'gyur// spyi bo snying ga mgrin pa dang // lte ba gsang ba gnas lnga ru// mi bskyod rnam snang rin po che// snang ba mtha' yas don yod grub// ming gi yi ge dang por bskyed// byin brlabs rigs lnga khros par bskyed// mig gnyis phyi rol me dpung nang // gos sngon khros pa mtshon gang bskyed// de ni 'byung po 'dul ba'i mchog // snying nang gsang bdag gos sngon can// rdo rje dbyug to thogs pa sngo// de yi snying nang rdo rje gnag // zla ba'i gdan la bsam par bya// de dbus hUM las sngags kyis bskor// de yi 'od kyis bskul nas ni// bde bar gshegs pa spyan drangs nas/ mdun na gnas la gsol gdab cing // de yis bdag nyid byin brlabs 'gyur// de nas gsang sngags bzlas brjod bya// myur du nyen las thar ba dang // thugs rjes rmi lam lung ston 'gyur// ma lus dbang du bsdu bas 'grub// phyag na rdo rje be con can gyi rgyud phyi ma las rtog pa gsum pa rdzogs so// // 'di skad bshad pa'i dus gcig na// drag po 'bar ba'i gzhal yas su// dpal ldan gos sngon dkyil 'khor ldan// dbus na dpal ldan gos sngon ldan// sngon po rdo rje dbyug to bsnams// g.yas phyogs hUM las dpal ldan mgon// nag po gri gug thod pa thogs// mche gtsigs mgo phreng do shal byas// mdun du hUM las khams gsum rgyal// dmar gnag thod dbyug sdigs mdzub thogs// mche gtsigs stag gi sham thabs can// g.yon du bai las rnam thos sras// ljang ser be con zhags pa bsnams// ha ha 'byin cing drag por bcas// rgyab tu na las mig mi bzang // sngo gnag ral gri sbrul zhags bsnams// mche ba gtsigs shing shin tu 'jigs// 'khor lo'i rtsibs kyi phyi mchan na// spos dang me tog mar me dri// ji bzhin phyogs su dgod par bya// sgeg mo phreng dang dbyangs can gar// nang gi mtshams la dgod par bya// oM na mo bud+d+ha d+harma saM g+he b+h+yaH/ i daM pu Sh+pe/ d+hU be/ gan+d+hi/ A lo ke/ ba liM ta pU dza me g+has mu dra s+pha ra Na sa ma ye hUM/ oM na mo nI lAm+ba ra d+ha ra badzra pA Ni/ i daM puSh+pe/ d+hU be/ gan+d+he/ A lo ke / ba liM ta pU dza me g+ha hUM/ oM na mo ma hA kA la hUM/ i daM puSh+pe/ d+hU pe/ gan+d+he/ A lo ke hUM/ oM na maHtrai lokya bi dza ya hUM/ i daM/ oM na mo bi rU D+ha kA ye hUM/ i daM/ oM na mo bi rU D+ha ka ye hUM/ i daM/ e h+ye hi ma hA bo d+hi satwa ming dang ldan/ dzaHhUM baM hoHmthar ldan pa// lcags kyu'i sbyor ba rab tu bya// phyag na rdo rje be con can gyi rgyud phyi ma las rtog pa bzhi pa rdzogs so// // 'di skad bshad pa'i dus gcig na// rdo rje gdan gyi rtse mo la/ gnod sbyin tshogs rnams ma lus te// drag po rtog pa chen po 'di// rdo rje sgeg mo'i rtog par gsungs// gsang sngags bskul ba'i mtha' dang ldan// rtsa sngags dag la ming ldan pa// las sngags mtha' ma bsgyur mthar ldan// de yis las kun byed pa'i mchog // phyag na rdo rje khro bo'i sku// de nyid gzhan min bdag nyid sku// de ldan drag po'i thog chen 'bebs// gsang sngags ting 'dzin rab ldan na// phebs par 'gyur bar gdon mi za// ha na ha na badzra/ nI lA m+ba ra ma hA yak+Sha hUM phaT/ da ha da ha/ pa tsa pa tsa/ ban+d+ha hUM/ hu lu hu lu phaT/ tiSh+Tha tiSh+Tha badzra/ ts+tsi n+da ts+tsin+da badzra/ b+hin+da badzra/ s+pho Ta s+pho Ta badzra/ gr-i h+Na gr-i h+Na badzra/ ta thA ya ta thA ya badzra/ ha sa ya na ha sa ya na badzra/ bri hUM a na ya badzra/ tsakra tsakra badzra/ dza la pa ya badzra/ nI lA m+ba ra ma hA yak+Sha hUM phaT/ lce dang dbang po khro bo dang // 'od 'phros thog chen dbab par bya// khams gsum myur du sgrol bar 'gyur// e ma gsang sngags ngo mtshar che// phyag na rdo rje be con can gyi rgyud phyi ma las rtog pa lnga pa rdzogs so// // 'di skad bshad pa'i dus gcig na// lha mo ro langs dkyil 'khor du// lha mo'i tshogs dang ldan cig tu// lha mo rnams kyis legs bstod pa// klu rnams 'dul ba'i mthu stobs can// dpal ldan gos sngon phyag 'tshal bstod// drag shul sku ni khros pa'i chas// klu rnams 'dul ba'i rtags 'chang zhing // khams gsum gdug pa kun sgrol zhing // klu rnams 'dul mdzad gos sngon khyod phyag 'tshal// e ma brjod 'das drag shul gsung // gad rgyangs dgod cing 'od zer 'khyug // klu tshogs 'dul ba'i gsung 'chang ba// sna tshogs drag po gsum la phyag 'tshal bstod// e ma mi dmigs dmigs pa che// rnam par dag las rab grub bas// ma lus dmigs med phra mo'i bdag // 'od 'byung thugs la phyag 'tshal bstod// e ma mi 'byung 'byung ba che// mtshan dang dpe byad khyad par 'phags// yon tan sna tshogs brjod las 'das// bla med gos sngon khyod la phyag 'tshal bstod// thogs pa med pa'i sku brnyes nas// zhi rgyas dbang drag las rnams kun// sku gsung thugs kyis thogs med 'grub// thogs med gos sngon phyag 'tshal bstod// hUM bskyed nag po mgon po ste// gri gug phyag na snod thogs shing // snang ba dpal mgon thugs su sgrol// 'khor lo'i mnga' bdag phyag 'tshal bstod// phyag na rdo rje be con can gyi rgyud phyi ma las rtog pa bsdus pa rdzogs so// // rgyud kyi rgyal po rdo rje be con gos sngon can gyi rgyud// gu ya rU pa'i zhal snga nas ni legs bsgyur bas// mkha' 'gro'i gling nas dum bu brgyad du legs bris pa// de yi bshad rgyud 'bum phrag phyed dang sum stong las ni phyung ba yin// rtog pa drug pa'i rgyud rdzogs so// 