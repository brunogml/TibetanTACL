@##// rgya gar skad du/ si tA ta pa tre a pa rA ji ta nA ma maN+Da la sA d+ha naM/ bod skad du/ gzhan gyis mi thub pa gdugs dkar mo can zhes bya ba'i dkyil 'khor gyi sgrub pa'i thabs/ 'phags pa gdugs dkar mo can la phyag 'tshal lo// yon tan kun gyi gzhir gyur pa// rgyal ba'i gtsug tor las byung ba// sprul pa'i rang bzhin lha mo ni// sku mdog gangs ri nyi shar 'dra// phyag stong spyan stong brgya phrag stong // lha rdzas gos kyis yang dag brgyan// bkra shis che ba'i lha mo la// de la bstod de sgrub thabs bri// kun la phan gdags rim pa yis// gdugs dkar dkyil 'khor rnam gnyis las// yid kyi rnam pa bkod pa yis// bshad kyis nyon mongs ma dad min// yid dga' ba yi gnas dag tu// sgrub po dam tshig grogs bcas kyis// sa phyogs der ni bsham pa dang // bsag pa bum pa lnga sogs pa// nus dang sbyar yin de las gzhan// rigs dang mi rigs tshogs par bya// snying rje chen po rab dmigs pas// sems bskyed sngon du song ba yis// skad cig sku yis phyogs dang mtshams// bsrung dang sngags dang phyag rgyas so// snying gar zla steng yi ge yi// 'od kyis drang dang sprul nas ni// bsod nams tshogs ni rdzogs pa dang // snyan tshig ngag gis bstod pa dang // phyag 'tshal sngon du song ba yis// sems bskyed sdom pa gzung dbang bskur// lha rnams bsdus pas lus bsregs te// rang bzhin lus su blta bar bya// gnas sdu oM bsam 'gro ba sbyang // sangs rgyas mdzad pa rdzogs pa dang // 'khor lo ma lus rdzogs par bya// dkar mo chen mo phyag stong ma// dbu stong spyan grangs brgya phrag stong // lha yi rgyan dang chas rdzogs pa// bkra shis che ba'i lha mo'o// phyogs ni shar lho nub byang du// drag shul chen mo rab gtum mo// 'bar ba chen mo stobs chen mo// blta dkar sems dang dmar ljang ma// g.yas g.yon mthun par phyag rgya ni// rdo rje khu tshur dkur brten dang // bum pa bzung bas 'gying ba yi// nyi zla'i gdan bzhugs bsam par bya// de yi dkyil 'khor 'khor lo la// shar phyogs 'khor lo rnam bzhi la// gos dkar mo dang khro gnyer can// phreng ba'i pad+ma rdo rje ma// sor mo phreng ba ut+pa la'o// sngo bsangs ljang gu dmar mo'o// lho yi phyogs kyi 'khor lo rin// gzhan gyis mi thub sgrog can mo// mchod mo gzi brjid chen mo ni// dkar dang ser nag ljang gu ma// rdo rje rin chen dbyug pa ste// spos dang rdo rje lu gu rgyud// nub tu stobs chen lu gu rgyud// rdo rje rig 'dzin rigs gser phreng // dmar dang ser dang dkar ljang ma// rdo rje dang ni bgrang phreng bsnams// byang du rdo rje rin chen ma// gtsug tor bsgyings ma gser can ma// dmar po dkar dang ljang gu ser// sna tshogs rdo rje bgrang phreng can// sgrol ma dkar mo nam mkha' la// bsgyings pa skyabs sbyin bsam par bya// pad+ma'i spyan ni 'og tu bsam// dkar mo rdo rje skyil krung bcas// lha mo 'di dag thams cad kyang // yid tsam khros nas gco la gzigs// sgo ma mtshams kyi lha mo ni// dkyil 'khor kun nas rab tu gsal// shar la sogs pa'i phyogs rnams dang // me yi mtshams su gnas par bya// thams cad pa ni rdzogs pa ru// blo dang ldan pas bsgom par bya// gtso mo'i thugs kar sa bon las// de lta bu nyid bskyed pa yi// sa bon 'od kyis 'gro ba sbyang // de bzhin gshegs pa mchod pa dang // mdzad pa ma lus mthar phyin bya// ye shes sems dpa' spyan drangs la// mnyes dang tha dad med par bya// yi ge gsum gyis byin brlabs te// ma 'dres rab gsal bsgom par bya// gtso mo chang gis mchod pa dang // phyag sogs rdzogs nas bya ba ni// 'dod pa kun la sbyar bar bya// gal te slob mar dbang bskur na// sngon bzhin du ni bsgom par bya// bum pa sbyang byas zla la oM// spro bsdu lha mo bskyed pa dang // dgug pa byas nas mchod sogs bya// de nas legs ldan mchod pa dang // bsgo dang las bcol de nas ni// sngon du lung de bklag par bya// bdun nam 'bum mam grangs med pa'o// legs ldan gzungs kyis bstod pa dang // mchod pas bsgo ba thams cad byed// lha mo 'od zhu bdud rtsi yis// khrus dang bkra shis brjod par bya'o// dbus bzhag phyogs rnams bcing ba dang // skud pa lnga yi dra ba yis// tshon gyis bcad de dkri ba dang // rus pa'am bong ba rdo ba la// dkris nas gtor te byur bsal bya// de nas gtor ma byas nas ni// bsrung ba lus sam mgul du gdags// bcings pa lus la dkri ba dang // phur bu bton nas gdab par bya// gro ga'am ras sam shing shun la// gur kum dri zhim 'um bu yis// skar ma rgyal la bab pa na// sngags pas bri ba rdzogs nas ni// btags pa tsam gyis bshad pa yi// gnod pa ma lus pa las thar// dad ldan 'di ru dbang bskur ba// bu 'dod yi dam bcas tsam gyis// rnyed de tshe dang bsod nams 'phel// bde ba can du nye bar 'gro// rgyal la bri ba rdzogs nas ni// rgyal mtshan rtse la btags nas ni// rim gro chen po btsugs byas nas// mi nad la sogs zlog par byed// de ni char 'bab nad med pa// klu rnams kyis ni byin gyis rlob// 'di dag bya ba kun la ni// mchod dang gtor mas legs ldan mchod// mkhas pa rnams kyis bzod pa dang // dge bas sku gnyis rdzogs par shog // bcom ldan 'das gtsug tor nas byung ba'i gdugs dkar mo can gyi cho ga'i rim pa/ slob dpon g+hi ri wa tas mdzad pa rdzogs so// 