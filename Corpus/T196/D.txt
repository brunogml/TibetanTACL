@##// rgya gar skad du/ shrI tsakra sam+ba ra maN+Da la maM ga la gA thA/ bod skad du/ dpal 'khor lo sdom pa'i dkyil 'khor kyi bkra shis tshigs su bcad pa/ dpal 'khor lo bde mchog la phyag 'tshal lo// bkra shis gang zhig chos kyi dbyings las nges byung zhing // he ru ka dpal 'jigs byed rgyal po 'bar ba'i sku// shes rab phag mo'i pad+mor rdo rje rol mdzad pa'i// bden pa des kyang bde mchog la gnas bkra shis shog // bkra shis gang zhig phyogs kyi pad+mo'i 'dab ma la// rigs kyi yum bzhi dpa' bo'i phyogs bzhi'i zhal la gzigs// pad+mo mu khyud gri gug phreng bas rnam par mdzes// bden pa des kyang bde mchog la gnas bkra shis shog // bkra shis gang zhig mtshams kyi pad+mo'i 'dab ma la// byang chub sems dang tsan+dan dri chen gur kum chus// gang ba'i snod bzhi dpa' bo'i zhal la reg par mdzod// bden pa des kyang bde mchog la gnas bkra shis shog // bkra shis gang zhig nam mkha'i gnas nas legs spyod pa'i// 'khor lo sngon po rtsibs brgyad mu khyud rdo rje phreng // gnas la sogs par dpa' bo dpa' mo gnyis med rol// bden pa des kyang bde mchog la gnas bkra shis shog // bkra shis gang zhig sa stengs gnas nas legs spyod pa'i// 'khor lo dmar po rtsibs brgyad mu khyud pad+mo'i phreng // zhing la sogs par dpa' bo dpa' mo gnyis med rol// bden pa des kyang bde mchog la gnas bkra shis shog // bkra shis gang zhig sa 'og gnas nas legs spyod pa'i// 'khor lo dkar po rtsibs brgyad mu khyud 'khor lo'i phreng // 'du la sogs par dpa' bo dpa' mo gnyis med rol// bden pa des kyang bde mchog la gnas bkra shis shog // bkra shis gang zhig dkyil 'khor sgo bzhi mtshams rnams su// khwa gdong la sogs ma mo yid 'phrog gzugs gnyis ldan// thugs rjes 'gro ba'i don mdzad gdug pa kun 'dul ba'i// bden pa des kyang bde mchog la gnas bkra shis shog // bkra shis gang zhig dran pa nyer gzhag bzhi rnams dang // yang dag spong dang rdzu 'phrul rkang dang dbang po stobs// byang chub phyogs chos sum cu rtsa bdun yongs rdzogs pa'i// bden pa des kyang bde mchog la gnas bkra shis shog // bkra shis gang zhig rin chen pha gus mdzes pa'i gzhal yas khang // 'dod pa'i yon tan lngas ni rab tu brgyan gyur pa'i// mu tig phreng ba gser gyi dril bu rnga yab legs dpyangs 'phyar// bden pa des kyang bde mchog la gnas bkra shis shog // bkra shis gang zhig rta babs pad+ma chos kyi 'khor lo gdugs// mdzes pa'i ri dwags dang bcas ba dan bcu drug legs 'phyar zhing // rlung gis bskyod pa'i dril bu dag las chos kyi sgra 'byung ba// bden pa des kyang bde mchog la gnas bkra shis shog // bkra shis gang zhig yongs su bskor ba'i dur khrod brgyad rnams su// phyogs skyong shing chen mchod rten brgyad ni gnas pa la// gdong brnyan ldan zhing zhing skyong brgyad ni kun nas gnas gyur pa// bden pa des kyang bde mchog la gnas bkra shis shog // bkra shis gang zhig ye shes me brgyad rab tu 'bar gyur pa// byang chub sems kyi rang bzhin sprin chen brgyad ni 'dus gyur pa// dga' bo la sogs klu chen brgyad rnams kun nas gnas gyur pa// bden pa des kyang bde mchog la gnas rnams kyi bkra shis shog // bkra shis gang zhig thugs rje'i rang bzhin chu chen brgyad 'bab cing // dpa' bo dang ni rnal 'byor ma dang mkha' 'gro'i tshogs kyis gang // 'dre dang sha za gnod sbyin 'byung po nye bar bsten pa yi// bden pa des kyang bde mchog la gnas rnams kyi bkra shis shog // bkra shis gang zhig rdo rje'i sa gzhi ra ba gur// rdo rje bla bres kun nas bres shing mda' yi ra bar ldan// ye shes me ri phreng bas kun nas yongs bskor ba'i// bden pa des kyang bde mchog la gnas rnams kyi bkra shis shog // dpal 'khor lo bde mchog gi bkra shis tshigs su bcad pa/ kha che'i yul du byung zhing dngos grub brnyes pa'i slob dpon rin chen rdo rjes mdzad pa rdzogs so// // bod kyi lo tsA ba dge slong tshul khrims rgyal bas bsgyur ba'o// 'di'i zhu dag dang srung ba'i 'khor lo'i kha skong rnams 'phags pas bgyis lags so// 