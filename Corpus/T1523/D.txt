@##// rgya gar skad du/ a pa ri mi tA A yur+dz+nyA na bi d+hi nA ma/ bod skad du/ tshe dang ye shes dpag tu med pa'i cho ga zhes bya ba/ bcom ldan 'das tshe dang ye shes dpag tu med pa la phyag 'tshal lo// sngags pa mtshan nyid ldan pa yis// sgrub pa'i gnas rab nyer bzung nas// sa yi stegs bu chag chag gdab// 'thas par bcags te spos kyis byug // thig gdab tshon gyis dkyil 'khor bri// 'dab brgyad sgo la sogs pas brgyan// bum pa dgu 'am gnyis la sogs// tshad ldan phyi nang bcud kyis brgyan// steng du rgyal mtshan gdugs kyis brgyan// mchod pa rnam pa lngas brgyan te// khyad par shar du 'o ma yis// gtor ma byas te lho phyogs su// nya sha'i gtor ma dbul bar bya// nub tu khrag la byang du chang // byin gyis brlabs te gzhag par bya// lho dang byang du stegs bu la// tshe dpag med pa'i mdo gnyis bzhugs// de nas rnal 'byor khrus byas te// bde ba'i stan la nyer 'dug ste// bla ma sangs rgyas mdun byas la// phyag 'tshal skyabs 'gro sdig bshags bya// bsdo dang tshad med bzhi bsgoms la// stong pa nyid du bsgom par bya// de nas snang ba b+h+rUM bsams te// gyur pas gzhal yas khang bsam bya// de nas pad+ma'i steng dag tu// yi ge hrIHlas byung ba yi// sangs rgyas tshe dpag med pa ni// sku mdog dmar po zhi ba'i zhal// mnyam bzhag phyag na bum pas mtshan// bdag nyid lha der bskyed par bya// ye shes bstims la dbang byin brlabs// thugs ka'i hrIHlas 'od 'phros te// sems can sangs rgyas kun sbyang bya// de nas zla steng hrIHdmar las// gsang sngags 'di yis bskor bar bsam// oM na mo b+h+rUM A yur+dz+nyA na hrIHa ro l-i ka hUM hrIH/ zhes dkar por bsam par bya// yang na gzungs kyi sngags rings bsam// de nas dkyil 'khor bsgrub par bya// stong pa'i ngang las b+h+rUM bsams te// de nas gzhal yas khang pa bsam// de nas pad+ma nyi ma'i steng // sangs rgyas tshe dpag med pa bsam// shar du rdo rje tshe dpag med// nub tu pad+ma tshe dpag med// lho na rin chen tshe dpag med// byang du las kyi tshe dpag med// byang shar kun gzigs tshe dpag med// shar lhor yon tan tshe dpag med// lho nub ye shes tshe dpag med// nub byang mi g.yo tshe dpag med// thams cad kha dog dmar ba la// zhi zhal mnyam par bzhag pa'i phyag // bum pas mtshan te bsam par bya// ye shes bstims la dbang byin brlabs// de nas bum pa gzhal yas khang // lhag pa'i tshe dpag med pa bsam// snying gar sngags rings bkod la bzlas// yang ni snying po bkod la bzlas// de nas kham phor gsar pa'i nang // nad pa la sogs lus bkrus te// chu yis bkang ste shar du gzhag // de la khro bo'i sngags bzlas la// tsha tsha rnying pa sa nag dang // bsres la 'chi bdag chen po'i gzugs// khru gang la sogs tshad ldan bya// de ni kha bub steng du ni// bal dang ras sam dar nag dgab// lho yi phyogs su bstan la bzhag // de dang nye bar dar dmar la// gzungs kyi tshig rnams bri ba'am// yang na khro bo'i sngags bris gzugs// byang du nad pa'i gos dag la// bal tshon sna lnga'i srad bus dkris// ku sha'i steng du gzhag par bya// de nas slob dpon bsrung bya ste// mchod dang gtor ma dbul bar bya// slob dpon bsnyen pa la zhugs nas// phreng ba 'khor tshul bzlas pa brtsam// bsgrub bya bum pa'i nang du bsam// slob ma gcig gis lhor 'dug la// tshe dpag med pa'i gzungs bklag cing // tshar re zhing yang me tog ni// nag po 'chi bdag steng du dor// de ltar brgya'am nyi shu sogs// rgyas bsdus ci rigs sbyar bar bya// gcig gis byang du snying po bklag // tshar re zhing ni tshon skud la// nya yi bdug spos re re dbul// de yi grangs kyang gong dang 'dra// de nas slob dpon gtor ma kun// spyi gzhung dag gis byin brlabs nas// rang rang gnas su dbul bar bya// de rjes nad pa mdun byas te// 'brang rgyas phyed la mar byugs te// dpal phreng lnga yi phud gzugs bya// mar me gtams la 'chi bdag dang // lho phyogs dag tu dor bar bya// chu dang 'o ma bsres pa'i nang // tshon skud nad pa la dkris te// snying po'i sngags kyis mtshon gyis ni// bcad la byang gi phyogs su dor// de nas slob dpon khrus byas la// stan bzang dag la nyer 'dug ste// bum pa rim pas dbang bskur bya// oM bai ro tsa na A yu r+dz+nyA na sid+d+hi sa ma ya a b+he Shiny+tsa hUM/ dbus kyi gtso bo'i dbang bskur bas// sdig sgrib dag ste tshe 'phel bsam// lus la rnam snang tshe dbang bskur// bu khyod 'chi bdag las grol nas// bskal pa stong du tshe 'phel te// srog gcod sdig pa dag gyur cig // ces bya yang na gzungs kyi ni// phar phyin drug gi tshigs bcad brjod// shar la sogs pa'i rim pa yis// rdo rje la sogs ming bsgyur te// bum pa lnga yis dbang bskur bya// mtshams kyi bum pa kun gyi chu// las bum nang du bsdu bya ste// nad pa la sogs bkru bar bya// de nas chu de ma bo bar// chu bo che 'am lteng ka mtsho// chu chen rnams la dor gyur na// nges par 'chi las bzlog pa yin// de rjes slob mas bla ma la// yon dbul sdom pa khas blangs te// bla mas slob ma'i spyi bor ni// rdo rje nges gzung tshig 'di brjod// da ni ye shes tshe dpag med// kun tu brnyas pa spang bar gyis// 'chi bdag chen po ngas bcom bas// bu khyod tshe yi dngos grub brnyes// de skad bya ste slob ma ni// tha mal lus su bsams ba la// snying gi pad+ma'i rtsa ba la// dbu mar rnam snang tshe dpag med// phyogs bzhir rigs bzhi bsam bya ste// spyi bor ye shes tshe dpag med/ bsams pas bdag gi thugs ka nas// bskul bas bdud rtsi chu rgyun dbab// rigs lnga spyi bor slebs gyur te// thams cad bdud rtsir zhu gyur nas// lus nang thams cad khyab par bsam// tshe dpag med pa'i gzungs kyang 'don// de ltar lan gnyis lan gsum bya// de nas mchod pa gshegs par bya// mjug tu tsha tsha cung zad gdab// sa tshon la sogs chur dor te// nye bar 'khor bas 'chi bdag gzhom// tshe dpag med pa'i gzungs kyang 'don// slob dpon dzai tA ri dgra las rnam par rgyal bas/ bram ze nam mkha'i dbyings kyi bu'i ched du mdzad pa rdzogs so// // rgya gar gyi mkhan po shrI many+dzu dang / lo tsA ba lce dga' ba'i dpal gyis bsgyur ba'o// 