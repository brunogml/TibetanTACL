[ #]@##// rgya gar skad du/ pradz+nyA pA ra mi ta hr-id ya swA d+ha naM/ bod skad du/ shes rab kyi pha rol tu phyin pa'i snying po'i sgrub thabs/ shes rab kyi pha rol tu phyin pa dus gsum rgyal ba sras dang bcas pa la phyag 'tshal lo// dus gsum rgyal ba kun gyi gzhi yin lam yin 'bras bu'ang de// shes rab mi dmigs shes rab snying po gtso bo dbyer med pa// sku gsum dkon mchog gsum la dbyer med lus ngag yid btud nas// rgyal yum rim brgyud dad dang shes rab thob phyir bri// dad dang shes rab sngon 'gro skyabs dang sems bskyed cing // brtson pas grol 'dod bzod ldan sdug bsngal med spangs nas// 'jig rten chos brgyad bsam btang nas ni ma nyams te // 'dod yon ma chags khrims ldan ci 'byor mchod dang sbyin// shes rab sbyangs pas shes rab don shes shes rab spyod 'dod pas// rgyal ba'i gnas dang chos 'di gnas su shes rab snying po sgrub// gang la chags phyin drug ldan pas khrus byas la// rten la maN+Dal mchod bshams stan la mnyam 'dug ste// bdun brgya pa yi sngags brjod sngags kyi bden pa yis // rten der phun sum tshogs pa sngar bsags spyan der drang // shes rab pha rol phyin thob shes rab pha rol phyin// thabs mang gdul bya 'dul ba'i chos rnam pha rol phyin// rgyal ba'i yum gyur rgyal ba sras dang bcas pa la// bdag gi lus ngag yid gsum dang gus deng nas phyag 'tshal lo// 'jig rten 'di dang gzhan gyi 'jig rten na// mchod par 'os pa'i gzugs sgra dri dag dang // ro dang reg bya thugs dang mi 'gal ba'i// gtsang dang ma nyams dman par ma gyur pa'i// chu gtsang bsil dang me tog khyad par can// dbyibs legs dri zhim kha dog sna tshogs mdzes// tsan+dan gur kum ga pur la sogs sbyar// so sor bsreg pa'i bdug pa ji snyed dang // nyi zla ltar gsal rin chen 'od 'bar ba'i// rin chen sgrol ma mar me mdzes pa'i 'od// gla rtsi tsan+dan tu ruska sogs legs sbyar dri// sku mdzes don du byi dor byug pa rdzas rnams dang // sman dang 'bras chan shing thog tam po le// yun ring 'tsho ba rnams kyang rim par dbul// sgra snyan dbyangs dang sil snyan rol mor bcas// rin chen bdun dang rin chen gzhan rnams dang // bkra shis rdzas brgyad gzhan yang bkra shis rdzas// bdag gi lus ngag yid bcas khyod la dbul// rgyal sras thugs rje can gyis bdag gzigs la// 'gro gzugs bde bar bya phyir bzhes su gsol// oM sarba ta thA ga ta/ zhes de nyid bsdus pa'i sngags kyis dbul/ rgyal ba sras dang bcas la bdag re gnong // 'khor bar ma rig lus ngag yid gsum gyis// mtshams med la sogs sdig pa'i las bgyis dang // bgyid du stsal dang rjes su yi rang bshags// da ni 'jigs so rgyal sras khyed dpang las// lus ngag yid sdig slan chad mi bgyid do// rgyal sras khyed dang 'jig rten 'di dang gzhan dag na// 'gro rigs dge ba theg pa rim gyis spyod byed pa'i// rgyu 'bras ma 'dres so so'i dge ba bdag yi rang // yi rang dge de zag med 'gro la so sor bsngo // kun gyi skyabs chen rgyal sras skyabs dag la// deng nas bzung ste bdag bskyab skyob par mdzod// skyabs gnas khyed ltar bdag kyang sems bskyed pas// khyod kyis spyod ltar bdag spyod 'gro ba'i don byed shog // rgyal sras khyod kyis sna tshogs sku sprul la// 'gro ba grol ba'i rim par chos kyi 'khor lo bskor// 'gro ba so sor bde lam byang chub ma thob par// rgyal ba sras bcas mya ngan mi 'da' bzhugs par gsol// phyag 'tshal mchod sogs byas pa'i dge ba rgya chen de// 'gro la bsngos pas 'gro ba so sor bde ba dang // ma grol grol dang ma bsgal bsgral dang dbugs phyin dang // mya ngan ma 'das pa dag mya ngan 'da' bar shog // rgyal sras dbang por rgyal sras lta bur bdag gis ni// tshad med bzhi bsgom rgyal ba sras bcas gnas su gshegs su gsol// shes rab pha rol phyin shes dngos po rnams stong pas// swa b+hA'i sngags kyis stong par bzlas pas dngos stong dang // shU n+ya tA brjod gzung ba nyid dang bral// 'dzin med gnas pa med par blo mnyam gzhag // mnyam pa'i ngang las ri rgyal dmigs byas la// de las rim gyis byung bas gling rnams chags// ri steng paM pad a las zla ba dang // seng ge'i khri la rin po che yi khri// rin chen yon tan rgyan rnams legs gsal nas// khri steng pad+ma sna tshogs lte ba la// yi ge maM ser 'phro 'du las// 'og tu zla ba A li las// steng du kA li nyi ma grub// de yi 'khor lo 'phro 'du las// lte bar zla ba maM gnas pa// thams cad gcig gyur bcom ldan 'das// shar du paM las yum nyid bzhengs// lho ru hUM las phyag rdo rje// nub tu maM las shA ri'i bu// byang du hrIH las spyan ras gzigs// bcom ldan gser mdog chos 'chad phyag // rdo rje skyil krung gtsug tor bcas// spyan yangs mthing ga [(]mdzod [,]mjod [)]spur ldan// sku yi sgo nas 'od zer 'gyed // yum ni longs spyod rgyan can te// gser mdog sku ni shin tu rgyas// pad zla rgyas pa'i gdan la bzhugs// phyag gnyis mnyam pa'i ting 'dzin gzhag // g.yas pa chos 'chad pa dang ldan// g.yon pa pusti 'dzin pa'o// phyag na rdo rje zhal gcig pa// sngon po g.yas na rdo rje bsam// g.yon na pad+ma 'dzin par byed// rin chen rgyan ldan skyil krung bcas// shA ri ser po dka' thub gzugs// chos gos gsum dang gsil byed g.yas// pus btsugs g.yon na lhung bzed thogs// lus ngag bsdams nas gnas pa'o// mgon po byang sems spyan ras gzigs// rgyan mdzes sems dpa'i skyil mo krung // g.yas na pad+ma mchog sbyin dang // g.yon na pad+ma pusti 'dzin// de rnams zla ba'i gdan la bzhugs// gsal bar gyur nas phyogs kun du// byang chub sems dang nyan thos gzugs// 'gro ba so so'i gzugs 'dzin pa// steng 'og phyogs rnams thams cad du// rang rang mdog dang mtshan mas bskyed// de nas bdag po'i mig sogs la// k+ShaM dzaM khaM gaM skaM saM rnams// zla ba pad+ma gdan spro bsdu// de nyid gsum yang gnas gsum du// spro bsdu mtshan ma gsum du bsgom// ye shes gzhug dang dbang bskur dang // mi bskyod la sogs so sor gzhag // shA ri'i spyi bor rgyal ba nyid// gsang dbang spyi bor rdo rje 'dzin// mgon la 'od dpag yum nyid la// mi bskyod gnas la mchod pa dbul// 'o thug spro bsdu mdun gyi yum// bdag la bsdus la snying po'i don// 'khor ba mya ngan 'das pa'i chos// thams cad bdag gis gsal bsgoms la// spyan ras gzigs dang der sems la// shA ris zhus dang ldan btab pa'i// mdo don skabs shes don dam bsgom// skyo na bden pa'i ngag 'don ta// tad+ya thA dang oM spel nas// ga te ga te pA ra dang // ga te pA ra saM ga te// bo d+hi swA hA zhes brjod la// snying gar pad+ma'i lte ba la// maM ser bdag la g.yas skor bgrang // bsam gtan 'dod na 'khor rnams dang // bdag nyid yi ge maM la bsdu// de la rim bskyed 'khor rnams la// mdo gdon sngags kyis 'khor rnams kun// sgrib sbyangs bdag 'drar gyur pa la// rgyal ba'i yum nyid bstan pa yi// dge ba bdag gis ci byas thams cad ni// sems can kun la byang chub phyir bsngo bas// bdag gzhan shes rab snying po thob par shog // rjes la sgyu ma'i blo yis langs// lha yi snang ba la gnas la// bya ba thams cad rgyal bas spyad// ci spyad mthar phyin lam yin pas// sems gnyis phyin drug sems kyis bya// 'di don shes rab snying po ste// rmi lam sgyu mas bzlas brjod bya// dka' bas klu yi lag nas blangs// yun ring mdo rnams legs spyad la// rgyal yum 'di byas dge ba yis// 'gro bas shes rab yum thob shog // shes rab kyi pha rol tu phyin pa'i snying po'i sgrub thabs slob dpon chen po klu sgrub snying pos mdzad pa rdzogs so// // rgya gar gyi mkhan po bai ro tsa na rak+Shi ta dang / bod kyi lo tsA ba klan chung gis bsgyur ba'o// slad kyis stag lo tsA bas bcos pa'o// 