@##// rgya gar skad du/ Ar+ya many+dzu shrI sA d+ha nA ma/ bod skad du/ 'phags pa 'jam dpal gyi sgrub thabs zhes bya ba/ 'jam dpal ye shes sems dpa' la phyag 'tshal lo// spros bral bde ba chen po'i dang // rtog pa'i rlabs dang bral ba las// sems can don du gzugs skur snang // cir yang snang la phyag 'tshal lo// thugs rje che zhing don mdzad pa// 'gro ba kun la khyab pa'i mgon// de yi bsgrub la dga' ba la// gtso bo dad pas bshad par bya// dbang thob dam tshig gnas pa dang // gtong la dga' zhing 'dzin pa med// srog phyir rnal 'byor ngang du byed// gsong por smra zhing rtse dang bral// 'du 'dzi spangs shing gcig po dga'// zla bo med cing dad ldan pas// nyams dga' ba yi gnas dag tu// bde ba'i stan la gnas par bya// lha yi nga rgyal gnas pa yis// sa gzhi dra ba ra bar bslab/ oM badzra yak+Sha hUM phaT ces brjod pas/ rgyang grags gcig tsam bgegs tshar gcad// de nas shin tu brtser ldan pas// sangs rgyas la sogs mdun bsams la// phyag 'tshal mchod pas sdig pa sbyang // yi rang skyabs 'gro sems bskyed bya// dge ba bsngo ba bstod pa gus par bya// mchog sbyin rdo rje mchog khyod 'dud// yang dag mtha' gyur khyod la 'dud// stong nyid las byung khyod la 'dud// sangs rgyas byang chub khyod la 'dud// sangs rgyas chags pa khyod la 'dud// sangs rgyas 'dod la phyag 'tshal 'dud// sangs rgyas dgyes pa khyod la 'dud// sangs rgyas rol la phyag 'tshal 'dud// sangs rgyas 'dzum pa khyod la 'dud// nam mkha' las byung khyod la 'dud// sangs rgyas bzhad pa khyod la 'dud// sangs rgyas gsung nyid khyod la 'dud// sangs rgyas thugs la phyag 'tshal 'dud// med pa las byung khyod la 'dud// sangs rgyas 'byung ba khyod la 'dud// nam mkha' las byung khyod la 'dud// ye shes las byung khyod la 'dud// sgyu 'phrul dra ba khyod la 'dud// sangs rgyas rol ston khyod la 'dud// thams cad thams cad khyod la 'dud// ye shes sku nyid khyod la 'dud// sdom pa dag ni gzung bar bgyi// sangs rgyas byang chub sems dpa' rnams// ji tsam dus nas bzung nas ni// ma lus bdag la dgongs su gsol// nam zhig byang chub snying po la// yongs su gnas pa'i bar dag tu// bdag gis byang chub mchog gi sems// ma lus par ni bskyed par bgyi// de nas sangs rgyas la sogs rnams// ma lus bdag gi thugs la bsdu// thim zhu ye shes me 'bar bas// nyon mongs phung po bsreg par bsam// slar gsos ye shes lus su byas// byang chub lnga bdag bsgom pa ni// yongs dag me long gsal ba dkyil 'khor la// yul dngos rigs kun ma lus so sor snang // thams cad yongs dag me long ye shes la// 'dris par de la yang dag blta bar bya// sems can rnams la snying rje bskyed// mgon skyabs dpung gnyen dang bral bas// sdug bsngal 'khor ba rgya mtshor bying // sems can don du sdug bsngal bral// stong pa mnyam pa nyid du sbyar// bdag stong sems can de 'dra yang // chos rnams kun kyang rab tu shes// chos la dmigs pa'i snying rje yang // bdag med rang bzhin rigs pa las// mnyam nyid ye shes bskyed par bya// de nas gsang sngags brjod pa ni// a kA ro mu khaM sarba d+ha r+m+mA NAM A d+ya nu twa n+na twatA/ sngags don stong par bsgoms nas ni// lhan cig gnyis med chos rab gzung // de nyid yul du byas pa yis// chos bdag med par bsgom par bya// dmigs med snying rje so sor brtag // snying rje'i rjes 'gro gzung 'dzin yongs dang bral// ngo bo 'od gsal yan lag kun bral ba// rang bzhin yongs dag chos nyid rgyu mthun pas// dngos bral don stong ngang las de gnas pas// chos dbyings ye shes bsgom pa'o// de ltar sems can don byed ma bral ba'i// rnal 'byor sngon gyi smon lam dbang thob pas// sems can kun gyi dbang bsgyur bas// sems kyi don ni rab rdzogs phyir// khams gsum 'byung gnas khyab par gyis// don dam kun rdzob mya ngan 'das// de phyir nan tan ye shes bsgom// de las dngos po gzugs su byung // sprul ba'i tshul gyis nam mkha' la// a las zla ba'i gzugs bsam pa// de 'og pad dkar pad+ma ste// sna tshogs 'dab brgyad mdzes pa'o// de steng d+hIHser gur gum mdog // spro dang bsdu las mtshan ma bsam// de las d+hIHmtshan 'phro 'du las// sku gser mdog las ldem bag can// bde gshegs dbu rgyan zur phud ldan// rin chen rnam brgyan gzhon nu'i tshul// lo brgyad rdo rje skyil krung bzhugs// phyag g.yas ral gri pu ste g.yon// bzhin mdzes 'ja' tshon lta bur bsgom// gsal bas tha ma la phung po spong // thugs kar zla steng d+hIHdkar bsam// de las dang po'i sangs rgyas te// zhal lnga byis pa'i rgyan gyis brgyan// rin chen sna tshogs na bza' can// zla dkar mdog las skyil krung bzhugs// phyag g.yas shes rab ral gri bsnams// g.yon bzhi shes rab po ti bsnams// gsal ba dag tu shes par bya// de yi thugs la shes rab 'khor lo ste// gsal bar yi ge a las bskyed// lte dbus rtsibs drug mu khyud bzhi// lte bar yi ge a dkar bsam// rtsibs la yi ge sngags drug dgod// oM badzra tI k+Sh+ThA ya te na maH oM druHkhats+tshe dA ya te na maH oM pradz+nyA dz+nyA na mU rtA ya te na maH oM dz+nyA na kA yA ya te na maH oM wA gI shwa rA ya te na maH oM a ra pa tsa nA ya te na maH dmar sngo dkar dang ljang gu dang // ser dang dkar te rim bzhin bsam// 'khor lo rtsibs kyi rim bzhin no// mu khyud dang po dag la ni// oM sarba d+har+m+mA b+hA ba swa b+hA ba bi shud+d+he badzra/ a A aM aHmu khyud gnyis po dag la ni// a A i I u U e ai o au aM aHmu khyud gsum po dag ni// ye shes sems dpa' sku yi sngags// a A sarba ta thA ga ta hr-i da ya ha ra ha ra/ oM hUM hrIHb+ha ga wAn dz+nyA na mUrti bA gI shwa ra ma hA bA tsa/ sarba d+har+m+ma ga ga nA ma la su pa ri shud+d+ha d+har+m+ma d+hA tu dz+nyA na gar+b+ha AHphyi rol mu khyud tha ma la// yi ge ka sogs ha yi mthar// thub pa'i yi ge rnam bkod pa// 'khor lo sngags kyi rim pa'o// de nas 'khor lo'i lte dbus kyi// a dkar yongs su gyur pa las// bcom ldan ye shes sems dpa' bsgom// zhal drug ston ka'i zla ltar dkar// in+d+ra nI la'i gtsug phud mdzes// nyi ma 'char ka'i 'od kyis mdzes// zhi ba'i tshul 'chad rin chen brgyan// rdo rje skyil krung bzhugs pa ste// g.yas g.yon ut+pal sngon po bsnams// steng na shes rab po ti bsnams// mdzes pa gsal bar dmigs pa'o// ye shes sems dpa'i thugs ka ru// zla mchog gsal bar bsam par bya// de yi thugs mchog ngo bo ste// de steng yi ge rnams ngo bo// a mchog a dkar bsam par bya// dus gsum sangs rgyas de las byung // sangs rgyas rnams kyi gsung yin no// de ltar 'khor lo drug brtsegs la// oM aHhUM gi yi ge mchog// dzaHhUM baM hoHdang ldan pas// spyan drangs mdun du gsal bar dmigs// mchod pa la sogs dbul bar bya// thams cad de nyid gsum ldan pas// e hA bi ra hUM pu Sh+pe swA hA/ d+hU pe swA hA/ gan+d+he swA hA/ A lo ke swA hA/ nai bi bye swA hA/ ba liM kha kha/ khA hi khA hi swA hA/ s+pha ra Na khaM swA hA/ yon chab me tog bdug spos dang // dri chab lha bshos gtor ma dang // sgra la sogs pa rim bzhin dbul// 'dud la sogs pas bstod par bya// dzaHhUM ba hoHsa bstim pa'o// yang na 'od kyis lha mo bkug la dbang bskur bar bya// de nas bzlas pa bya ba ste// yi ge sbrul mtha' ldan pas na// lnga po ya ste na ma bor// yi ge tsheg bcad sum cu la// ma yengs gtad la bzlas pa gsal// ngag gi dngos grub dri ma bral// mkha' 'gro rnams kyang de la dgyes// grangs ni brgya pa dag par bya// shes rab 'khor lo goms pa'o// de nas mtshan ni brjod par bya// yi ge a la sems gtad la// ngag gi mtshan ni gsal brjod pa'o// de yang rang bzhin med shes bya// shes nas rtog pa rnams dang bral// 'jig rten pa yi lha rnams dang // 'jig rten 'das pa'i lha rnams kun// ma lus thams cad dgyes nas su// yon tan thams cad mthong bar 'gyur// dus gsum dag tu brjod pa dang // yang na dus drug dag tu brjod// yang na dus kyi nges med bas// nus tshad dag tu brjod pa'o// mtshan ni brjod pas skyo ba na// shes rab 'khor lo sngags drug las// sngags dang mthun pa'i 'od byung nas// lus snang thams cad gsal bar byas// mi shes ri bo thams cad bcom// phyi rol dag tu 'phros pa las// nam mkha'i khams kun khyab par gnas// sangs rgyas zhing khams gsal gyur nas// chos sku ye shes thob pa'i don// byas nas slar ni bzlas pa las// snying gar zla stengs a la thim// brtan pas yang dang yang du bsgom// de ltar spyod pa'i sems dpa' yis// ye shes bsgoms na sprul sku dang // zla ba'i sgo nas longs sku dang // a yi sgo nas chos sku dang // ring po mi thogs par 'gyur ba// brtan pas yang dang yang du bsgom// de ltar spyod pa'i sems dpa' yis// 'dul ba'i dbang gis sems can la// nye bar bzung bar mngon snang ba'o// de nas stong nyid la gnas bya// a nyid thig le byang chub ste// byang sems thams cad de la 'dus// bde ba thams cad der gnas na// 'ja' tshon lta bu'i thig le ste// shes pa bying rgod med pa yis// gsal ba 'bad pas dad par bya// sems nyid de rang yin zhe na// chos nyid ngang la gnas zhes bya// thig le je phra shes pa phra// rang bzhin med pas gnas pa'o// sems nyid btang snyoms gsal ba la// gsal ba mi rtog thob pa'o// de la brten nas gsal ba de// snang la rang bzhin med pa thob// 'bras bu chos su thob pa'o// de nas skyo ba byung ba ni// oM AHhUM muHgshegs su gsol// thams cad bsdus nas lha nyid gnas// ngag tu bzlas pa nus tshad bzlas// zhi la gnas shing snying rje bskyed// sems can don la dga' sems bskyed// gtor ma rtag tu sbyin par bya// stan la gcig pu 'dug nas su// lam lnga nyams su myang bar bya// tshogs lam bskyed pa'i rim pa'o// sbyor lam bzlas par byed pa na// mthong lam mtshan nyid brjod pa ste// bsgom lam 'phro 'du dag la gnas// mthar phyin stong nyid sems dpa'o// dge mas brtsams pa'i sgrub thabs la// 'gal 'khrul mchis na mkhas bzod mdzod// brtsams pa'i dge rtsa yod srid na// sems can mos dang phrad par shog // dge bsnyen ma snyan grags dge mas mdzad pa/ 'phags pa 'jam dpal gyi sgrub pa'i thabs rdzogs so// 