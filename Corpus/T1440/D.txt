rgya gar skad du/ nA ma saM gI ti sA d+ha nAM/ bod skad du/ mtshan yang dag par brjod pa sgrub pa'i thabs/ ngag gi dbang phyug la phyag 'tshal lo// dang por re zhig sgrub pa pos sngar langs te/ kha la sogs pa dag par byas la/ bsam gtan gyi khang par rab tu zhugs te/ bde ba'i stan la nye bar gnas nas/ snying gar pad+ma dang zla ba la dmar zhing dkar ba'i muM bsgom par bya'o// de nas 'od zer gyi tshogs lcags kyu'i rnam pa can gyis bkug pa'i bcom ldan 'das 'od 'byung ba'i mdog dang zhal dang phyag mtshan dang gdan dang nye bar ldan pa mdun du rnam par bsgom ste/ yid kyi rang bzhin gyi me tog dang bdug pa la sogs pas yang dag par mchod la/ de'i mdun du sdig pa bshags pa la sogs pa bya zhing // byams pa la sogs pa tshangs pa'i gnas bzhi bsgoms nas chos thams cad stong pa nyid mngon du byas te/ oM shU n+ya tA dz+nyA na badzra swa b+hA ba At+ma kou0f85haM/ zhes bya ba'i sngags kyis byin gyis brlab par bya'o// de nas nam mkha' la hUM las byung ba'i rdo rje rtse lnga pa sa bon dang bcas pa rnam par bsgoms la/ de'i 'od zer gyis ji lta ba'i sbyor bas/ rdo rje'i ra ba dang rdo rje'i gur dang sa 'og kun rdo rje'i sa gzhir dmigs la/ rdo rje yang 'od zer du kun nas rdo rje'i ra ba las phyi rol du phyogs bcing ba la sogs pa'i gzugs kyis nye bar gnas par blta'o// de'i rjes su rdo rje'i nang du hrIHdmar po yongs su gyur pa las pad+ma'o// pad+ma'i steng du a las zla ba'i dkyil 'khor ro// de'i steng du dmar zhing dkar ba'i muM las sangs rgyas mang po spro ba dang bsdu ba'i rnam par bsgoms la/ de yongs su gyur pa las rje btsun 'jam pa'i dbyangs dmar zhing dkar ba pad+ma dang zla ba'i steng na rdo rje'i skyil krung gis bzhugs pa/ zhal dang po dmar po g.yas sngon po g.yon dkar po zhes bya ba'i zhal gsum pa bsgom par bya'o// phyag bzhi ji lta ba'i sbyor bas shes rab kyi pusti dang / ral gri dang / gzhu dang / mda' dang ldan pa'o// rdo rje'i dbu rgyan can/ mtshan sum cu rtsa gnyis dang dpe byad bzang po brgyad cus rnam par mdzes pa/ gzhon nu'i rgyan gyis brgyan pa'i bdag nyid du bsams la/ snying gar pad+ma dang zla ba'i steng du rdo rje sems dpa' dkar po sems dpa'i skyil mo krung gis bzhugs pa/ g.yon pa dril bu dku la brten cing 'chang ba/ g.yas na rang gi snying gar 'degs par byed pa'i sbyor bas rdo rje 'chang ba'o// de bzhin du smin mtshams su rin chen rdo rje sems ma phyag gnyis kyis spyi bor me tog gi phreng ba bcing zhing gnas pa'o// mgrin par pad+ma rdo rje dmar zhing dkar ba/ g.yon pa pad+ma'i sdong bu 'gying bag dang bcas pa bzung ba/ g.yas pa de'i 'dab ma kha 'byed cing sngon bzhin du nye bar gnas pa'o// spyi bor las kyi rdo rje mdog ljang gu rdo rje rtse gsum pa dang ldan pa'i phyag gnyis bdag nyid kyi spyi bor 'chang ba de kho na bzhin du nye bar gnas pa bsgom par bya'o// oM badzra aM ku sha dzaH/ oM badzra pA sha hUM/ oM badzra s+pho Ta baM/ oM badzra A be+e sha hoH/ zhes bya ba'i sngags kyis pad+ma dang zla ba'i steng du go rims ji lta bar ye shes kyi 'khor lo dgug pa dang / gzhug pa dang / bcing ba dang / dbang du bya'o// rdo rje'i khu tshur gnyis bcings te sdigs mdzub dang mthe'u chung lcags sgrog tu byas shing sprad pa bkan te rang gi kha ru nye bar gzhag pa ni rdo rje 'khor lo'i phyag rgya ste/ a r+g+ha dang / zhal bsil dang / me tog dang / bdug spos la sogs pas yang dag par mchod la skad cig gis rang gi lus la gzhug par bya'o// de'i rjes su de bzhin gshegs pa thams cad kyis bdag la dbang bskur ba sngon du 'gro bas mi bskyod pa'i bdag nyid kyi rnam pas dbu brgyan par bsams la/ oM sarba d+harmAHa b+hA ba swa b+hA ba bi shud+d+he/ badzra a A aM aH/ pra kr-i ti pa ri shud+d+ha sarba d+harmaHya du ta/ sarba ta thA ga ta dz+nyA na kA ya many+dzu shrI pa ri shud+d+hi te/ mu pa da ye ti a A/ sarba ta thA ga ta hri da ya ha ra ha ra/ oM hUM hrIHb+ha ga bAn dz+nyA na mUrti bA gI shwa ra ma hA wa tsa sarba d+harmA ga ga na/ a ma la su pa ri shud+d+ha d+harma d+h+wa tu dz+nyA na gar+b+ha AH/ zhes bya ba'i sngags kyis dang po dang rab dang tha mar byin gyis brlab pa sngon du 'gro bas rje btsun gyi mtshan yang par brjod pa sngon du 'gro bas nyi ma re re zhing so so'i thun mtshams su lan gsum mam gcig tu skyil krung ma bshig pas mnyam par gzhag pas bklag par bya'o// de ltar ji srid sgrub pa'i mtshan ma ma mthong gi bar du bklag par bya'o// de'i rjes su rgyud ji lta ba bzhin du dngos grub kyi thabs la rjes su gnas par bya'o// mtshan yang dag par brjod pa'i sgrub thabs/ slob dpon mi g.yo seng ges mdzad pa rdzogs so// // mar pa do pas bsgyur ba'o// 