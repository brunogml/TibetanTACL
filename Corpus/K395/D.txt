@##// rgya gar skad du/ shrI tsan+d+ra mA la tan+t+ra rA dza/ bod skad du/ dpal zla ba'i phreng ba'i rgyud kyi rgyal po/ dpal rdo rje sems dpa' la phyag 'tshal lo/ kye ho mgon po rdo rje can// sgron ma nyi shu rtsa bzhi yi// nges pa gang lags tshad gang lags// rang bzhin grub pa ji ltar lags// mgon pos bdag la bshad du gsol// bcom ldan 'das kyis bka' stsal pa// rang bzhin grub pa sgrub 'dod pa// bla ma'i bka' drin legs mnos te// dur khrod la sogs sa phyogs su// bar chad gsum med yon tan ldan// brtags pa las dang po yi gnas// gang zag mchog la brtag tu med// yon tan ldan pa'i sar 'dug ste// bla med sems gzung rnal 'byor pas// sgo gsum dal ba'i tshad brtag ste// bcing ba gsum ni nges bsgoms pas// skye ba gcig gis grub par nges// dbugs bcing kun rdzob sna rtse yin// yid bcings sor bzhi nam mkha'i khams// sems bcings rang rig bsam mi khyab// rgyu rkyen las ni sna tshogs las// sems can mos pa sna tshogs 'byung // de dag bcings gsum dag pa yis// sems can bcings las nges par grol// bla ma'i zhal nas shes par bya// 'du shes gsum gyi cha las grol// thig le cha gsum phra mo ni// yan lag lnga ldan 'byung ba'i rim// sgra dang rang rig re rer snang // stong nyid thabs dang shes rab tshul// sa dang lam sogs rim pa kun// rang bzhin gyis gnas mkhas pas sbyar// de nas sgron ma'i tshad bstan te// tshad ni spyi dang bye brag ste// brgya phrag gnyis dang bcu gnyis dang // yi ge gsum las nges 'byung ba// gsang ba gcod pa'i rgyud kyi tshad// brgya phrag gcig dang sum cu lnga// yi ge bcu dgu las byung ba// rin chen phreng ba'i nges pa'i tshad// brgya phrag gcig dang sum cu bzhi// mi 'gyur bcu gsum las byung ba// sku gsung thugs kyi sgron ma'o// brgyad cu rtsa lngar yi ge bzhis// ma tshang pa las gang 'gyur ba// gsang ba bsam gyis mi khyab pa'o// brgyad cu rtsa gnyis yi ge gcig // rin chen 'bar ba'i ldang tshad do// sum cu rtsa gcig yi ge ni// nyi shu rtsa gnyis las byung ba// nam mkha' mnyam pa'i tshad yin no// drug cu rtsa drug yi ge drug // dam tshig chen po'i rgyud kyi tshad// drug cu yi ge nyi shu gcig // gsang ba rdo rjer rab tu grags// drug cu rtsa gnyis mi 'gyur ba// bcu drug stobs po che yi tshad// bzhi bcu rtsa gcig yi ge lnga// nam mkha' chen po'i tshad yin no// drug cu rtsa drug yi ge drug // ye shes 'bar ba'i ldang tshad do// sum cu rtsa drug yi ge dgu// ye shes phreng ba'i tshad yin no// sum cu rtsa bzhi nyi shu bzhi// mkha' 'gro gsang ba'i tshad yin no// sum cu rtsa bzhi bcu bzhi dag // me yi phreng ba'i tshad yin no// nyi shu rtsa gnyis brgyad dag // ye shes rgyal po'i ldang tshad do// bdun cu rtsa brgyad rkang pa phyed// chags pa'i rgyal po'i tshad yin no// tshigs su bcad pa nyi shu lnga// ye shes bsam pa'i ldang tshad do// dgu bcu go brgyad las byung ba// ye shes gsang ba'i tshad yin no// nyi shu thams pa gang yin pa// gsang ba rdo rje rgyal po'i tshad// brgya dang nyi shu rtsa gnyis ni// rdo rje rgyal po ra li'i tshad// lnga bcu rtsa gsum yi ge bcu// dur khrod rgyan gyi ldang tshad do// sum cu rtsa gsum yi ge ni// bcu drug mkha' 'gro ma sdom tshad// lnga bcu yi ge lnga las// byung ba gsang ba bdud rtsi'i rgyal// bzhi bcu yi ge nyi shu bzhi// nyi ma'i 'khor lo'i gzhung tshad do// sum cu yi ge bcu drug las// byung ba zla ba'i phreng tshad do// de nas nges par bshad bya ste// gsang ba'i 'khor lo gang ston pa// gsang ba'i rdo rje'i dam tshig dag // ston pa dam tshig chen por nges// dgra drug ston pa stobs po che// dbang bzhi dgag sgrub gsang ba gcod// rang rig de ston bsam mi khyab// yi ge gsum ston rin chen 'bar// sgo gsum lam ston nam mkha' mnyam// bcom ldan la sogs the tsom med// ston pa nam mkha' chen po ste// dbang bzhi'i de nyid gang ston pa// ye shes gsang ba'i rgyud du nges// lta spyod rmad du gang byung ba// ston pa ye shes phreng bar nges// gleng bslang rnam pa lnga yi don// ston pa mkha' 'gro gsang ba'i rgyud// he ru ka dpal gang ston pa// me yi phreng ba'i rgyud du grags// dbang gsum don ni gang ston pa// sku gsung thugs kyi ra lir nges// snod bcud rin chen ston byed pa// rin chen phreng ba'i ra lir nges// lhan cig skyes ston ye shes bsam// rdo rje rnyog pa med pa'o// lha yi de nyid gang ston pa// chags pa'i rgyal po'i ra lir nges// nges pa lnga ston rdo rje rgyal// ri gi A ra li zhes grags// dur khrod brgyad ston dur khrod rgyan// dam tshig sdom pa mkha' 'gro gsum// ston pa mkha' 'gro sdom pa'o// dkyil 'khor la sogs drug ston pa// gsang ba bdud rtsi'i rgyal po'o// 'khrul pa 'khrul gzhi de bsad pa// gsum ston ye shes rgyal po'i rgyud// ma spangs nges ston nyi 'khor lo// tshad nges bsgrub gsum ston zla phreng // rgyud sogs lnga ston ye shes 'bar// de nas 'khor thams cad dga' nas rgyud thams cad kyi don la yi rangs par gyur to// dpal zla ba'i phreng ba'i rgyud kyi rgyal po rdzogs so// // rgya gar gyi mkhan po ga ya d+ha ra dang / lots+tsha ba dge slong shAkya ye shes kyis bsgyur ba'o// 