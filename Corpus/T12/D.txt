[ ##]@##// rgya gar skad du/ lo kA tI ta sta baM / bod skad du/ 'jig rten las 'das par bstod pa/ 'jam dpal gzhon nur gyur pa la phyag 'tshal lo// dben pa'i ye shes rig gyur pa// 'jig rten 'das khyod phyag 'tshal 'dud// gang khyod 'gro la phan pa'i phyir// yun ring thugs rjes ngal bar gyur// phung po tsam las grol ba yi// sems can med par khyod bzhed la// sems can ngan la'ang mchog gzhol bar// thub pa chen po khyod nyid zhugs// blo ldan khyod kyi phung de'ang // sgyu ma smig rgyu dri za yi// grong khyer rmi lam ji bzhin du// blo ldan rnams la rab tu bstan// gang dag rgyu las byung ba rnams// de med par ni yod min pas// gzugs brnyan nyid dang mtshungs pa ru// gsal bar ci yi phyir mi 'dod// 'byung ba mig gis gzung min pas// de dngos mig gi ji ltar yin// gzugs nyid gzung bar rab bkag pa// gzugs nyid khyod kyis de ltar gsungs// tshor bya med par de med pas// tshor ba nyid ni bdag med pas// tshor ba de yang rang bzhin gyis// yod pa min par khyod nyid bzhed// ming dang don dag tha dad min// me yis kha nyid tshig par 'gyur// gzhan na'ang rtog pa med 'gyur zhes// bden pa gsung ba khyod kyis bstan// byed po rang dbang nyid las kyang // tha snyad du ni khyod kyis bstan// phan tshun ltos pa can nyid du// krub par khyod ni bzhed pa lags// byed po yod min spyod po'ang med// bsod nams de min rten 'brel skyes// rten nas skyes kyang ma skyes zhes// tshig gi bdag po khyod kyis gsung // shes pa med par shes bya min// de med rnam par shes pa'ang med// de phyir shes dang shes bya dag // rang dngos med ces khyod kyis gsung // mtshan nyid mtshon bya gzhan nyid na // mtshon bya mtshan nyid med par 'gyur// tha dad min na'ang med de par// khyod kyis gsal po nyid du bstan// mtshan nyid mtshan bya rnam bral zhing // tshig gis brjod pa rnam spangs par// khyod kyi ye shes spyan nyid kyis// 'gro ba 'di dag zhi bar mdzad// dngos po yod pa nyid mi skye// med pa'ang ma yin yod med min// bdag las ma yin gzhan las min// gnyis min skye ba ji lta bu// yod pa gnas par rigs 'gyur gyi// 'jig par 'gyur ba ma yin no// med pa mi gnas par rigs pas// 'jig par 'gyur ba ma yin no// re zhig zhig pa'i rgyu las kyang // 'bras bu 'byung bar mi rigs la// ma zhig las min rmi lam dang // 'dra ba'i skye ba khyod nyid bzhed// zhig dang ma zhig pa dag gis// rgyu las 'bras bu 'byung ba dag // sgyu ma 'byung ba bzhin du 'byung // kun kyang de bzhin khyod kyis gsungs // de phyir khyod kyis 'gro 'di dag // yongs su brtags pa las byung bar// kun du shes bya 'byung ba na'ang // skye ba med cing 'gag med gsungs// rtag la 'khor ba yod ma yin// mi rtag pa la'ang 'khor ba med// de nyid rig pa'i mchog khyod kyis// 'khor ba rmi lam 'dra bar gsungs// sdug bsngal rang gis byas pa dang // gzhan gyis byas dang gnyis kas byas// rgyu med par ni rtog ge 'dod// khyod kyis rten nas 'byung bar gsungs// rten cing 'brel par gang 'byung ba// de nyid khyod ni stong par bzhed// dngos po rang dbang yod min zhes// mnyam med khyod kyi seng ge'i sgras // kun rtog thams cad spang pa'i phyir// stong nyid bdud rtsi ston mdzad na// gang zhig de la zhen gyur pa// de nyid khyod kyis shin tu smad// bems po gzhan dbang stong pa nyid// sgyu ma bzhin du rkyen 'byung bar// mgon po khyod kyis chos kun gyi// dngos med goms par mdzad pa lags// khyod kyis cung zhig ma bskyed cing // 'ga' yang bkag pa ma mchis la// sngon gyi ji ltar phyis de bzhin// de bzhin nyid ni thugs su chud// 'phags pa rnams kyis bstan pa yi// bsgom ma zhugs par mtshan med 'di// rnam par shes par 'gar 'gyur ram// mtshan ma med la ma zhugs par// thar pa med ces gsungs pa'i phyir// de phyir khyod kyis theg chen rnams// ma lus par ni de nyid bstan// bstod pa'i snod khyod bstod pa las// bdag gis bsod nams gang thob pa// des ni 'gro ba ma lus rnams// mtshan ma'i 'ching las grol gyur cig // 'jig rten las 'das par bstod pa/ slob dpon 'phags pa klu sgrub kyis mdzad pa rdzogs so// // rgya gar gyi mkhan po kr-iSh+Na paN+Di ta dang / lo tsA ba tshul khrims rgyal bas bsgyur cing zhus te gtan la phab pa'o// 