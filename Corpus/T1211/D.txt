@##// rgya gar skad du/ sho ka b+hi no b+hi dr-iSh+Ti nA ma/ bod skad du/ mya ngan gyi lta ba zhes bya ba/ bla ma rnams la phyag 'tshal lo// bdag gi phung po ngan pa 'di// bla ma haM dang bral 'gyur bas// snang ba rnams ni nub par 'gyur// bla ma dam pa'i mya ngan gyis// ma hi la dag mya ngan gnas// bla ma ye shes mig med pas// phyogs mtshams gang yang mthong ba med// bla ma dam pa'i mya ngan gyis// ma Ni b+ha dra bdag ni du// snying rje rnge chung gdugs dgar phub// rnal 'byor rgyal po mdzes pa'i bdag // sdig can gang gis spyan drangs nas// ma Ni b+ha dra re ma dga'// grub thob brgyad cu rtsa bzhi yis// nam mkha'i dbyings su dkyil 'khor bzhengs// de dbus bla ma nor bu bzhugs// sems kyi gdung bas bdag lus bsregs// d+ha ma d+hU ma re ma dga'// skad cig gcig la kA ma rU// bla ma longs spyod thim par mthong // sna tshogs skad cig gcig la ni// rnam par dngos med mthong 'gyur bas// bla ma gshegs pas re ma dga'// nor dang long tsho thams cad spangs// srid la chags pa'i nga rgyal bcom// nor bu bzang po ma hi la// d+ha ma d+hU ma bdag cag gi / dpal ldan bla ma med 'gyur bas// phyogs mtshams thams cad mun pas khebs// kye ma gnyis med Da ma ru// nam mkha'i dbyings su gdung byas nas// gdung bas rnal 'byor bdag cag gis// bla ma'i gdung thal lus la byugs// de nyid spyi bor bsgom byas nas// snying rjes b+ha hu ri bdag gis bsad// bdud kyis khyer ba'i b+ha ri khyod// bla ma'i sku dgra khyod yin no// bdag cag khyod kyi mun pas bsgribs// bdag cag rnams kyis mdun ma byas// dug po gyon zhing skra rnams bregs// dbyug pa dang ni thod pa thogs// mya ngan lus rnams keng rus 'byung // kye ma rnal 'byor mi rtag go// bdag cag rnams kyis b+ha hu ri bcom// de b+hi b+han+tu ko ti nas// sri mi li'i gnas chen phyed dang gsum// bla ma nag po'i lta ba yis// rnal 'byor drag po ma hi las// mkha' 'gro drug cu rtsa bzhi skrag// sre mi li bshags b+ha hu ri bsad// kye ma bla ma'i sku dgra bsgral// bdag cag mkha' spyod gnas su 'gro// mya ngan gyi lta ba zhes bya ba slob dpon ma hi la nas brgyud pa d+ha'u ris mdzad pa rdzogs so// 