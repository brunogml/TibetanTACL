// @##// rgya gar skad du/ Ar+ya tsa la sA d+ha naM/ bod skad du/ 'phags pa mi g.yo ba'i sgrub thabs/ rdo rje rnon po la phyag 'tshal lo / gsung sgra zab mo'i sgra sgrogs shing // 'jam pa'i mgon la phyag 'tshal nas// mtshan gyi don la rab brten te// bdag gis sgrub thabs rab tu bshad// me tog khang pa mdzes par ni// bde ba'i stan la nyer 'dug ste// rang gi snying ga'i a las ni// dkon mchog la sogs spyan drangs te// phyag 'tshal mchod la sogs pa bya// byang chub mchog tu sems bskyed do// oM a b+hA ba swa b+hA ba bi shud+d+ha badzra tsak+Shu a A aM aH/ de nas a las byung ba yi// rdo rje rnon por rab bskyed de// mdog dmar pad+ma ral gri bsnams// glang chen steng du rab tu bsam// nyi steng ral gri'i 'phro 'du las// mi g.yo bar ni rab tu gyur// ral pa gcig bsdus 'gying bag can// sku mdog dmar nag 'jigs byed che// glang chen ko ba rlon pas brgyan// shugs dang bcas pa'i klu yis brgyan// zhags pa ral gri phyag na bsnams// ha ha hi hi rdo rje'i sgra// me yi phung po rab 'phro bas// tshad med bzhi ldan bsgom par bya// nyi ma a yi sa bon las// bde gshegs spyan drangs rab tu mchod// phyag rgya bzhi yis rgyas btab nas// dbang bskur byin brlabs la sogs bya// de nas skyo na bzlas bya ste// oM badzra tIk+Sh+Na a tsa la d+hIH/ de nas gtor ma btang bar bya'o// oM badzra muH/ spyod lam gyis gnas par bya'o// dri med ye shes las byung 'di// bdag gis sgrub thabs las byung ba// dge ba zla ltar gsal ba gang // de yis sku gsum thob par shog // mi g.yo ba'i sgrub thabs slob dpon a sho ka shrIs mdzad pa rdzogs so// // paN+Di ta d+harma shrI mi tra dang / lo tsA ba dge slong chos kyi bzang pos bsgyur ba'o// 