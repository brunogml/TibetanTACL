@##// rgya gar skad du// dwa da sha u pa de sha gA thA/ bod skad du/ man ngag gi tshigs su bcad pa bcu gnyis pa/ dpal rdo rje sems dpa' la phyag 'tshal lo// byang chub sems ni zhi ba ste// de la gnas pa gang yin pa// nam mkha' bzhin du zhi bar 'gyur// lus ngag yid las byung ba yi// de la cung zad 'gyur ba med// yang dag ye shes las 'das pa// rnam par mi rtog zhi bar 'gyur// rtog pa zhi ba sangs rgyas nyid// de nyid rnam pa mkhyen nyid do// dngos po dngos po mthong nas ni// de ltar rnam rtog gang byung ba// de ni rtog med ye shes yin// 'gro ba tha dad 'dzin phyir ro// dngos po kun gyi rang bzhin no// thams cad du ni so sor gnas// de dag la ni khyad par du// nga rgyal med cing rmongs pa med// de phyogs phyogs gcig dngos po la// bdag tu 'dzin pa ji ltar yin// dud 'gro la sogs rang bzhin no// phyogs gcig tsam las gang byung ba// de yi ngo bor bshad par bya// yang dag sems kyis gzung bar byos// stag ni phug na gnas pa dang // sbal pa stong pa chen po dang // byi la ba spu ldang ba dang // ba lang la sogs lus po sprug // sbrul la bza' ba med pa dang // bya rnams mkha' la 'gro ba dang // srin bu me khyer 'od 'phro dang // rnga mos sbrul rnams 'gugs pa dang // rma bya skom las rgyal ba dang // bung bas dug rnams zos pa dang // chu byas dbang po bsdams pa dang // seng ge 'jigs pa med pa dang // 'ug pas mtshan mo mthong ba dang // bya rgod rin chen rtogs pa dang // sbrul gyi dug ni byed pa dang // rma byas dug rnams za ba dang // ngur pas ma 'ongs shes pa dang // ni tsho tshig la mkhas pa dang // sbrang bus rjes rnams sdud pa dang // dud 'gro la sogs rang rig 'gro// ngang pas chu dang 'o ma 'byed// bung ba'i skad ni shin du snyan// chu skyar mchil mas sems can 'dzin// sbrul gyi mig gis thos pa dang // ri dgas las ni gla rtsi 'byung // gu na sa ni mig gis snom// chu yi nang na gnas pa'i nya// srog dang rtsol bas 'gog par byed// tshul ngan bzlas pa bram ze yis// ye shes mchog tu thal bar 'gyur// stag la sogs pa'i srog chags kun// snga ma'i bag chags las byung ba'i// rang bzhin yon tan 'byung bar 'gyur// de dag 'jig rten ye shes can// dka' thub ma yin grol ba min// snga ma'i bag chags las byung ba'i// de dag so sor gnas pa yin// de tsam ye shes yin na ni// dud 'gro rnams kyang grol bar 'gyur// de ltar shes te zhen spangs nas// yang dag ye shes spyad par bya// gang gis byang chub dam pa dag // dngos grub dam pa 'byung bar 'gyur// man ngag gi tshigs su bcad pa bcu gnyis pa bram ze chen pos ra ha'i zhal nas gsungs pa rdzogs so// 