// bcom ldan 'das dpal phyag na rdo rje la phyag 'tshal lo// de yongs su bsnyen par 'dod pa'i rig pa 'dzin pas/ bsam gtan gyi khang par maN+Dal sngon po bya ste/ mchod rten sngon po dang / gta' gtor dang / bum pa dang / mchod rdzas dang / rten khyad par can bzhag la/ dang po khrus byas la/ de nas skyabs su 'gro/ rgyu byang chub mchog tu sems bskyed/ rkyen byams pa dang snying rje bsgom/ thabs pha rol tu phyin pa drug la gnas pa de ni thabs kyi bsrung ba'o// shes rab kyi bsrung ba ni stong pa rang gsal bar bsgom pa'o// de gnyis su med pa'i bsrung ba ni rgyud rkyang lam du khyer la nyams su blangs pa'i man ngag ni/ ye shes lnga ldan yig 'bru las// kha dog lnga yi 'od zer 'phro// nyon mongs lnga dang klu dug lnga// rnam smin lus kyi nad lnga bsreg // de yis de dag bsregs nas kyang // lhag ma lus par gyur pa rnams// spogs pa yi ni sbyor bas bsreg // bcom ldan 'das kyis gsungs pa yi// gsang sngags skyon spangs bzlas par bya// de la man ngag rnam gsum ste// bsam gtan ting 'dzin rtse gcig la// gnyid kyi bar chad rab tu spang // gzhan gyi gtam gyis bar mi bcad // bdud dang rdo rje 'dzin pa'i lam// bla ma'i zhal las shes par bya// rgyun du'am thun bzhi'i rnal 'byor bya// de nas spyod lam dus dag tu// bskyed mi dmigs rgyas btab la// brgya pas bshags shing dge ba bsngo// rtags rnams sgyu ma lta bur gzung // dad ldan brtson byas yid ches na// gdon mi za bar 'grub 'gyur te// de bas the tshom med par ni// shin tu dad pas 'bad de bsgrub// zla drug bsnyen pa de ldan na// thun mong mchog gi dngos grub 'grub// des na bsgrub bya 'dren pa'i lha// dge slong dpal dang ldan pa yi // klu zhes bya bas de skad gsungs// skyabs 'gro sems bskyed byams snying rje// bsgoms te pha rol phyin drug lam// de dag thabs kyi bsrung ba'o// shes rab zung 'jug lam bsgoms te // skyon spangs sngags bzlas dge ba bsngo// yan lag bdun ldan sgrub thabs 'di// 'bad pas tshogs gnyis bsags nas ni// dngos grub rnam gnyis thob nas kyang // gdug pa'i nad las grol bar shog // slob dpon 'phags pa klu sgrub kyis mdzad pa rdzogs so// 