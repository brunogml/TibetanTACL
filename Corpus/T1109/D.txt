@##// rgya gar skad du/ do ha ko Sha nA ma tsar+ya gI ti/ bod skad du/ do ha mdzod ces bya ba spyod pa'i glu/ 'phags pa 'jam dpal la phyag 'tshal lo// bdud kyi stobs rab tu 'joms pa la phyag 'tshal lo// ji ltar rlung gis brgyab pas mi g.yo ba'i// chu la g.yo bas rba rlabs rnams su 'gyur// de ltar rgyal pos mda' bsnun snang ba yang // gcig nyid na yang rnam pa sna tshogs byed// ji ltar rmongs pas bzlog nas bltas pa yis// mar me gcig nyid gnyis su snang ba ltar// de la blta bya lta byed gnyis med la// kye ma blo ni gnyis kyi dngos por snang // khyim du mar me mang po sbar gyur kyang // mig med pa la mun par gnas pa ltar// lhan cig skyes pas thams cad khyab byas kyang // nye yang rmongs pa dag la shin du ring // chu bo sna tshogs pa yang rgya mtsho gcig nyid dang // brdzun pa du ma dag kyang bden pa gcig gis 'joms// nyi ma gcig dang snang bar gyur pa yis// mun pa du ma dag kyang 'joms par byed// ji ltar chu 'dzin gyis ni rgya mtsho las// chu blangs nas ni sa gzhi gang byas kyang // de ni ma nyams nam mkha' dag dang mnyam// 'phel ba med cing 'grib pa dag kyang med// rgyal ba'i phun sum tshogs pas yongs gang ba'i// lhan cig skyes pa gcig gi rang bzhin nyid// de las 'gro ba skye zhing 'gag pa ste// de la dngos dang dngos po med pa'ang med// dam pa'i bde ba spangs nas gzhan du 'gro// rkyen las skyes pa'i bde la re bar byed// rang gi khar bcug sbrang rtsi nye ba ni// 'thung bar mi byed shin du ring bar 'gyur// byol song dag gis sdug bsngal mi byed la// mkhas pa dag gis de la sdug bsngal byed// cig shos nam mkha'i bdud rtsi 'thung bar byed// gzhan ni yul rnams dag la'ang rnam par chags// bshang ba'i srin bu dri la chags pa ni// tsan+dan dag la dri ngan dag tu sems// ji ltar mya ngan 'das pa spangs nas ni// srid pa'i 'byung gnas mthug pos chags par byed// ba lang rkang rjes chu yis gang byas kyang // ji ltar de yang skam par 'gyur ba bzhin// phun tshogs ma yin phun tshogs brtan pa'i sems// yang na phun sum tshogs pa skam par 'gyur// ji ltar rgya mtsho ba tsha can gyi chu// chu 'dzin kha yis blangs pas dngar bar 'gyur// brtan pa'i sems kyis gzhan gyi don byed pa// yul gyi dug kyang bdud rtsir 'gyur ba yin// brjod du med na sdug bsngal ma yin te// bsgom du med na de nyid bde ba yin// ji ltar 'brug gi sgra yis sngangs na yang // char pa bab pas lo tog smin par byed// dang po tha ma de bzhin gzhan na med// thog ma tha ma bar du gnas pa med// kun du rtog pas rmongs pa'i yid can la// stong pa dang ni snying rje brjod pas so// ji ltar me tog nang gnas sbrang rtsi ni// bung ba nyid kyis shes par 'gyur ba yin// srid dang mya ngan 'das pa mi 'dor ro// rmongs pa dag gis ji ltar yongs su shes// ji ltar me long ngos kyi bzhin gyi gzugs// rmongs pa mi shes pa yis bltas pa ltar// de ltar bden pa spangs pa'i sems 'di ni// mi bden pa la mang du brten par byed// me tog dri ni gzugs su med na yang // mngon sum kun du khyab par byed pa ltar// de bzhin gzugs su med pa'i rang bzhin gyis// dkyil 'khor 'khor lo dag kyang shes par gyis// rlung gis chu la zhugs shing dkrugs pa yis// 'jam pa'i chu yang rdo yi gzugs ltar 'gro// rtog pas dkrugs pas rmongs pa gzugs med pa// shin du sra zhing mkhregs pa nyid du 'gyur// sems gang dri ma med pa'i rang bzhin la// srid dang myang 'das 'dam gyis ma gos so// 'dam du bcug na mchog gi rin po che// de yi 'od kyang gsal ba ma yin no// gti mug gsal bas ye shes mi gsal te// gti mug gsal bas sdug bsngal gsal ba yin// ji ltar sa bon las ni myu gu 'byung // myu gu'i rgyu las yal ga 'byung ba'o// gcig dang du ma sems la dpyad pa yis// gsal ba spangs nas srid pa dag tu 'gro// mthong bzhin du ni dong du 'gro ba la// de las snying rje ba ni ci zhig yod// kha sbyor bde la yongs su chags nas su// 'di nyid don dam yin zhes rmongs pa smra// gang zhig khyim nas byung nas sgo drung du// kA ma rU pa'i gtam ni 'dri bar byed// rlung gi rgyu las stong pa'i khyim du ni// rnam pa du ma'i tshul gyis bcos ma bas// nam mkha' las bab nyes pa dang bcas pa'i// gdung bas brgyal bar gyur pa'i rnal 'byor pa// ji ltar bram ze mar dang 'bras kyis ni// 'bar ba'i me la sbyin sreg byed pa ni// nam mkha'i bcud kyi rdzas kyis bskyed pa ste// 'di de nyid du zhen par shes pa nyid// kha cig tshangs pa'i gnas su 'od spar nas// lce yis kun du ru yis lce chung bskyod// 'ching bar byed pa shin du dkrugs byas te// nga rgyal dbang gis rnal 'byor pa zhes zer// rang rig de nyid rig pas gzhan la ston// gang gis bcings pa de nyid grol zhes zer// kha dog dbye bas 'ching bu margad zer// rmongs pas rin cher brtag pa ma shes pas// de ni ra gan gser gyi blo yis len// nyams myong khyer nas don dam sgrub par byed// rmi lam bde la rjes su chags par byed// phung po mi rtag bde ba rtag ces zer// e baM yi ger rang gis go bar byed// skad cig dbye bas phyag rgya bzhi bkod cing // nyams su myong bas lhan cig skyes pa zer// gzugs brnyan zhes pa me long lta ba bzhin// ji ltar ma rtogs smig rgyu'i chu la ni// 'khrul pa'i dbang gis ri dgas rgyug par byed// rmongs pa skom pa mi ngoms 'ching bar 'gyur// gang zhig don dam zer zhing bde ba len// kun rdzob bden pa dran pa med pa ste// sems dang sems ni med par gyur pa'o// de nyid yongs su gyur pa mchog gi mchog // mchog gi dam pa grogs dag shes par gyis// sems ni dran med ting nge 'dzin du sbyor// nyon mongs yongs su dag pa'ang de nyid do// ji ltar 'dam skyes 'dam gyis mi tshugs bzhin// srid 'byung nyes pas rgyal chos mi gos so// de yang thams cad sgyu mar nges par blta bya ste// 'jig rten 'das pa skad cig len dang btang snyoms byed// brtan pa'i blo can de dag gti mug 'ching bar 'gyur// rang byung bsam gyis mi khyab rang bzhin gnas pa yin// snang 'di gsal bar dang po nyid nas ma skyes te// gzugs can ma yin gzugs kyi rang bzhin rnam par spangs// de nyid rgyun du gnas shing bsam gtan gcig pu byed// yid la mi byed dri med bsam gtan sems ma yin// blo dang sems dang sems kyi snang ba de bdag nyid// 'jig rten gang dag gzhan du snang ba de bdag nyid// sna tshogs ma lus mthong bya mthong byed de bdag nyid// chags sdang gti mug byang chub sems kyang de bdag nyid// gti mug mun par sgron me spar// ji srid blo yi dbye bas phye// de srid sems kyi dri ma spangs// ma zhen rang bzhin gang zhig bsam// dgag pa med cing sgrub pa med// 'dzin pa med de bsam mi khyab// blo yi dbye bas rmongs rnams 'ching // dbyer med lhan cig skyes rnam dag // gcig dang du mas rnam brtags gcig nyid min// shes pa tsam gyis 'gro ba rnam par grol// gsal ba gang zhig shes pa bsgom pa bstan// mi g.yo'i sems ni bdag nyid de ru gzung // dga' ba rgyas pa'i yul thob pa// mthong ba'i sems ni rnam par rgyas// yul la bros kyang tha dad med// dga' ba bde ba'i myu gu dang // mchog gi 'dab ma skyed pa ste// ji srid phyogs bcur mi 'phro ba// spros med bde ba'i 'bras bu nyid// gang gis gang du gang la de dag med// de yis de ru de la dgos pa byas// rjes su chags pa dang ni ma chags pa'i// gzugs nyid dag ni stong pa nyid yin no// srid pa'i 'dam zhen phag lta bu// dri med sems gyur skyon ci yod// gang yang dag gis ma gos pa// de yang de yis ci phyir 'ching // rnal 'byor gyi dbang phyug chen po dpal sa ra ha'i zhal snga nas mdzad pa/ do ha mdzod ces bya ba spyod pa'i glu rdzogs so// 