@##// rgya gar skad du/ Ar+ya A yur+dz+nyA nA pa ri mi ta sA d+ha naM/ bod skad du/ 'phags pa tshe dang ye shes dpag tu med pa'i sgrub thabs/ 'phags pa tshe dang ye shes dpag tu med pa la phyag 'tshal lo// 'khor ba sems can thams cad kyi// 'tshe ba la ni srung 'dod pas// 'phags pa tshe dpag med pa yi// sgrub thabs rim pa bri bar bya// dbang dang dam tshig sdom ldan pas// dben zhing nyams dga'i sa phyogs su// maN+Dal mchod dang khrus byas la// lus ngag yid gsum dag pa yis// bla ma sangs rgyas la sogs la// spyan drangs pa la phyag mchod cing // bstod pa lus ngag dang ba yis// sdig pa bshags pa la sogs bya// tshad med bzhi bsgom chos rnams kun// stong pa nyid du bsgoms byas la// sngags kyi don la bsgom par bya// oM swa b+hA ba bi shud+d+haHsarba d+harmAHswa b+hA ba bi shud+d+hou0f85haM/ oM shU n+ya tA dz+nyA na badzra swa b+hA ba At+ma kou0f85haM/ stong pa'i ngang las pad+ma dang // zla ba'i steng du sems nyid hrIH// byi ru lta bur bsam byas la// 'od zer 'phro zhing slar 'dus pas// 'phags pa rje btsun tshe dpag med// sku mdog dmar zhing 'od zer 'khrigs// zhal gcig phyag gnyis mnyam par gzhag // skyil krung gis bzhugs 'dzum bcas dang // 'od dpag gis mdzes ye shes bstim// dbang bskur rab tu brtan par bya// ji srid skyo bar ma gyur par// bsgom pa'am yang na sngags 'di bzlas// ming gi sngags dang snying po'i sngags// ming gis bsgyur na gzungs kyang bzlas// gzungs ni 'chi med rnga sgra'o// rje su bdag ni tshe ring 'gyur// yang na skad cig lhar bsams te// sngags gsum ci rigs bzlas pa'am// bum pa bdud rtsi'i chu rgyun gyis// bdag la yang yang 'khrud par bsam// slar yang bstod cing gsol btab pas// gtor mas lha rnams mchod par bsam// srung 'khor bcing dang tshe bsgrub pas// 'on kyang 'chi ltas bzlog la sogs// bla ma'i man ngag yod par bya// de yi bsod nams mthu yis ni// 'khor ba'i 'gro drug ma lus pas// tshe dpag med pa'i sku thob nas// gnad gcod la sogs sdug bsngal rnams// zhi nas bde ba can 'gyur shog // 'phags pa tshe dang ye shes dpag tu med pa'i sgrub thabs// slob dpon mkhas pa dzai tA ri dgra las rnam par rgyal bas mdzad pa rdzogs so// // rgya gar gyi paN+Di ta 'jam pa'i dbyangs dang / lo tsA ba lce dga' ba'i dpal gyis bsgyur ba'o// ming sngags ni/ oM tad+ya thA a pa ri mi tA yur+dz+nyA na hrIHhUM hUM swA hA/ zhes pa'o// 