@##// rgya gar skad du/ tsit+ta kalpa pa ri ha ra dr-iSh+Ti nA ma/ bod skad du/ sems nyid kyi rtog pa 'joms pa'i lta ba zhes bya ba/ gshin rje gshed la phyag 'tshal lo// mar sar mgo bo bcad ba yis// sta re'i so ni 'chag par byed// sbal pas glang po mid par 'gyur// kye ma shing thun dgod par byed// kye ma ngo mtshar me go kye// sems la the tshom ma byed cig // mtshar na a ba d+hU tI pa// sems la rtog pa ma byed cig // kho yis ma bshad 'di ma go / nam mkha' las ni me tog 'byung // kye ma ngo mtshar me go kye// sems la the tshom ma byed cig // mtshar na a ba d+hU tI pa// sems kyi the tshom ci zhig bya// kye ma mo gsham bu skyes na// khri yang gar ni byed par 'gyur// ras bal dkon par thob 'gyur bas// nam mkha'i gos can du bar byed// kye ma ngo mtshar me go kye// sems kyi the tshom ci zhig bya// mtshar na a ba d+hU tI pa// sems la the tshom ma byed cig // kye ma glang chen khri la 'dug // sbrang bu gnyis kyis 'degs par byed// dmus long lam ston ngo mtshar che// lkugs pas gtam ni smra bar byed// kye ma ngo mtshar me go kye// sems la the tshom ma byed cig // mtshar na a ba d+hU tI pa// sems kyi the tshom ci zhig bya// byi bas byi la 'ded pa mtshar// de mthong ngo mtshar skye bar 'gyur// bong bu myos pa mthong 'gyur bas// glang po rnams kyang bros par byed// kye ma ngo mtshar me go kye// sems la the tshom ma byed cig // mtshar na a wa d+hU tI pa// sems kyi the tshom ci zhig bya// kye ma spre'u ltogs pa ni// rdo ba kham gyis za bar byed// kye ma sems kyi nyams myong ni// sus kyang brjod par nus ma yin// kye ma ngo mtshar me go kye// sems la the tshom ma byed cig // mtshar na a wa d+hU tI pa// sems kyi the tshom ci zhig bya// sems nyid kyi rtog pa 'joms par byed pa zhes bya ba kaM ka la dang me kha la nas brgyud pa slob dpon la k+Sha mI yis gsungs pa rdzogs so// 