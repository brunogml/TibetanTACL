@##// rgya gar skad du/ badzra pA da gar+b+ha saM gra ha nA ma/ bod skad du/ rdo rje'i tshig gi snying po bsdus pa zhes bya ba/ bcom ldan 'das he ru ka la phyag 'tshal lo// rdo rje 'dzin pa ji lta bu// de ltar slob dpon gzugs nyid de// sems can rjes su gzung ba'i phyir// phal pa'i gzugs kyis gnas pa yi// yang dag ye shes snang ba po// grub pas bla ma mngon phyag 'tshal// yan lag drug bsgom rnal 'byor pas// rdzogs pa yi yang rim pa nyid// he ru ka ni bskyed pa'i rgyu// dang por gcig ni bsgom par bya// dngos po nyid kyis rnam grol zhing // de yongs shes pas grol ba yin// dngos po bsgom 'gyur shes rab can// dngos po med pa yongs shes pas// rtog pa thams cad yang dag spangs// de ltar he ru ka bsgom bya// shrI ni gnyis med ye shes te// he ni rgyu tshogs spangs pa'o// ru ni tshogs dang bral ba ste// ka ni gang du'ang mi gnas pa'o// rdzogs pa'i rim pa'i rnal 'byor las// de nyid bcom ldan shes rab ma// dri dang ro dang myang las 'das// lhan cig skyes dga' byed pa can// chos dbyings shin tu rnam dag ma// de nyid dkyil 'khor bdag po nga // de nyid bdag med rnal 'byor ma// chos kyi dbyings kyi rang bzhin can// bdag med rnal 'byor ldan pa'am// yang na he ru ka dpal brtson// gzhan pa'i sems kyis skad cig kyang // dngos grub 'dod pas mi gnas so// brtse bas dngos grub don du yang // zla ba gcig tu yongs su rtogs// bsam pa thams cad yongs spangs nas// lha yi gzugs su sems pa yis// nyi ma gcig tu ma chad par// bsgoms pas yongs su brtag par gyis// yang na he ru ka dpal gzugs// rnal 'byor ma ni rnam par bsgom// rang gzhan don ni rab bsgrub phyir// 'khor bar thabs gzhan yod ma yin// rig ma lhan cig goms byas pas// 'phral du mngon du byed pa nyid// phyag rgya chen po'i dbang bskur bas// ji ltar shes pa'i bde chen po// de yi 'di ni byin brlabs yin// gzhan las dkyil 'khor 'byung ba med// ye shes 'di ni ches phra zhing // rdo rje nam mkha'i dkyil lta bur// rdul bral mthar sbyin zhi ba nyid// khyod rang yang ni de yi pha// sgom pa po med sgom pa'ang med// lha med sngags kyang yod ma yin// spros pa med pa'i rang bzhin las// sngags dang lha ni yang dag gnas// gang phyir yid kyis mi bsgom par// 'gro ba thams cad bsgom par bya// thams cad chos ni yongs shes pas// sgom pa nyid ni bsgom pa min// der ni thog ma dbus mtha' med// srid med mya ngan 'das pa med// bdag med gzhan yang med pa nyid// 'dis ni mchog tu bde chen nyid// dang por goms par byed dus kyi// gnas ni bzang po nges par brtag // rang gi khyim mam mtshan dus su// dbu mar rangs pa'i lta stangs nyid// rang gzhan yang dag rig pa spangs// mkha' mnyam rdul bral stong pa nyid// thabs dang shes rab shin tu 'dres// chags dang chags bral rnam par 'dres// dngos dang dngos med bdag nyid mchog // de nyid yi ge dam pa yin// 'dod chags med cing chags bral med// dbu mar dmigs par mi 'gyur ro// 'di la thabs dang shes rab med// yang dag de nyid snang ba po// bsgom pa ro gcig mnyam pa nyid// dang por sprin dang 'dra ba yin// dang po du ba lta bu ste// gnyis pa smig rgyu'i rnam nyid chu// gsum pa me khyer rnam pa'o// bzhi pa mar me nyer 'bar ba// lnga pa rtag tu snang ba ste// sprin med nam mkha' lta bu nyid// de ni thams cad mkhyen pa'i rgyu// dngos grub nye bar mtshon pa'o// grub pa sgyu ma lta bur 'gyur// nyal dang log pa'i khyad par las// rtag tu rmi lam 'dra bar 'gyur// rang rig ye shes nyid du 'gyur// dngos grub mtshan nyid mi phyed pa// phyag rgya'i rnal 'byor pa yis 'grub// rlom sems med pa'i rang bzhin bdag // shing gcig dang ni dur khrod dang // yang na dben pa'am bas mtha' ru// bsgom pa bzang bar brjod par bya// nam mkha'i khams kyi pad+ma la// b+ha ga zhes bya ye shes brjod// bsgom pa zhes bya snyoms 'jug nyid// de yi bde ba 'khor lor brjod// rig pa ji bzhin rang rig nyid// lha zhes bya ba byang chub sems// ji ltar 'byung ba khu ba yin// bde ba gnag cing bde ba ser// bde ba dmar po bde ba dkar// bde ba ljang gu bde ba sngo// bde ba rgyu dang mi rgyu kun// bde ba dngos dang dngos med bde// rdo rje sems dpa' bde bar brjod// ji ltar sgyu ma rmi lam dang // ji ltar bar ma'i srid yin pa// rtag tu goms pa'i sbyor ba las// dkyil 'khor nyid ni de bzhin 'dod// btsun mo b+ha ga'i bde can du// khu ba zhes bya'i rnam par gnas// de nyid ye shes chen po nyid// thams cad lus la rnam par gnas// gnyis dang gnyis su med pa'i tshul// dngos dang dngos med bdag nyid gtso// brtan dang g.yo ba khyab nas gnas// sgyu ma'i gzugs can nyid du 'dod// bza' dang btung dang blugs pa dang // nyal dang log dang sems pa na// phyag rgya chen po mngon 'dod pas// de nas mngon du 'gro bar 'gyur// brtan dang g.yo ba'i dngos po gang // rtsa lcug 'khril shing la sogs pa// bdag gis dngos po'i rang bzhin las// dam pa'i de nyid nges bsgom bya// de rnams dam pa gcig yod min// rang rig bde ba chen po nyid// rang rig nas ni byang chub 'gyur// rang rig phyir na bsgom pa nyid// gang phyir 'byung ba che bde ba// de phyir bde ba de nyid min// lhan cig skyes par gang skyes pa// rang bzhin lhan cig skyes zhes brjod// phyag rgya'i rgyu dang bral ba las// yo gi snying rje thabs su 'gyur// stong dang snying rje dbyer med pa// byang chub sems zhes rab tu brjod// byang chub sems ni mya ngan 'das// kun rdzob don dam tshul can no// kun rdzob kun+da lta bu nyid// don dam bde ba'i gzugs can ma// khu ba'i rnam pa bcom ldan yin// de yi bde ba 'dod mar brjod// gcig dang du ma bral ba de// skad cig gcig la mchog dga' ba// rang gi rig pa'i ye shes 'di// ngag gi lam 'das spyod yul te// 'di ni byin brlabs rim pa'i phyir// kun mkhyen ye shes de lta bu// rang bzhin gdod nas ma skyes pa'i// brdzun min bden min de bzhin du// thams cad chu yi zla ba ltar// 'dod pas rnal 'byor mas shes gyis// mchog dgar bsgom pa med cing sgom pa po yang med// lus kyang med cing gzung ba med cing 'dzin pa'ang med// sha dang khrag kyang med cing bshang dang gci ba'ang med// skyug bro rmongs med gtsang sbra mchod phyir thogs med dang / rlom sems med pa'i lhan cig skyes pa sna tshogs nyid// sngags kyi bzlas med dka' thub med dang sbyin sreg med// dkyil 'khor can yang med cing dkyil 'khor yang ni med// de ni sngags bzlas de dka' thub dang de sbyin sreg // de ni dkyil 'khor can dang dkyil 'khor nyid// mdor bsdus pas ni sems ni 'dus pa'i gzugs can no// yid ni brtan nam g.yo 'am ci// rang gi sems la so sor brtag // spros pa nyid ni spros med byed// rtog med dngos grub sbyin pa po// gsum la lhan cig skyes pa med// gsum po spangs pa nyid kyi phyir// lhan cig skyes pa byang chub brjod// des na bzhi pa bsgom par bya// chos 'byung las skyes ye shes ni// mkha' mnyam lhan cig thabs dang bcas// thabs dang shes rab rang bzhin las// sgyu ma'i gzugs kyis yang dag gnas// yang na de nyid thams cad bdag // yang na kun gyis rnam par spangs// ro mnyam de nyid bsgoms pa yis// 'di kun mnyam pa nyid du blta// dbu ma gnyis kyis spangs pa nyid// bsgom pa ro gcig mnyam pa nyid// de phyir 'gro kun lhan cig skyes// rnam dag rnam pa'i sems kyis ni// rang bzhin mya ngan 'das pa nyid// sems can rnams ni sangs rgyas nyid// 'on kyang glo bur dri mas bsgribs// de nyid bsal nas sangs rgyas 'gyur// 'jig rten khams ni gang du yang // sangs rgyas gzhan du mi rnyed de// sems ni rdzogs pa'i sangs rgyas nyid// sangs rgyas gzhan du bstan pa med// ston pa sum cu rtsa gnyis mtshan// gtso bo dpe byad brgyad cur ldan// de med pas na bde med 'gyur// bde ba med na de med 'gyur// dngos nga dngos po nga ma yin// dngos po rtogs phyir sangs rgyas nga // 'jig rten 'jig rten 'das pa nga // lhan cig skyes dga'i rang bzhin nga // gang zhig le los bsnun pa dang // rmongs pa gang gis nga mi shes// mun pa la ni mar me ltar// lha yi rnal 'byor las bde ba// de phyir sangs rgyas dngos po min// de nyid dngos med tshul yang min// zhal phyag rnam pa'i gzugs can nyid// mchog tu bde bas gzugs med pas// chags dang 'jig pa dag gis kyang // thabs dang shes rab gnon mi 'gyur// des na rab 'jig yod ma yin// de nyid la ni chags pa med// lus kyi dngos med gang las bde// bde ba smra bar mi nus so// khyab dang khyab byed tshul gyis ni// bde bas 'gro kun khyab pa nyid// gzhan gyis brjod min lhan cig skyes// gang du yang ni mi rnyed de// bla ma'i dus thabs bsten pa las// bdag gi bsod nams las shes bya// chu bo'i rgyun ni rab 'bab dang // mar me'i rtse mo rab bcings ltar// rtag tu de nyid rnal 'byor gyis// nyin dang mtshan du mnyam par gzhag // lte bar gtum mo 'bar ba yis// de bzhin gshegs pa lnga bsregs shing // spyan la sogs pa yang bsregs pas// bsregs pas ri bong can haM 'dzag // longs spyod kyi ni rlabs gnyis la// rang gi g.yas dang lag gzhan gyis// mthe bong dang ni srin lag gis// de ni rnal 'byor pa yis btsir// de las ye shes skye bar 'gyur// de las ci zhig skye zhe na// gzhon nu'i dga' ba ji lta ba'am/ lkugs pa'i rmi lam ji lta ba'o// bo la'i bde ba phyag rgya che// rdo rje'i skye mched thams cad nyid// 'di ni gsang ba'i snyoms 'jug pas// phyi rol gnyis gnyis bstan pa med// ji ltar phyi rol de bzhin nang // de yi phyag rgya bde ba che// lte ba'i dkyil 'khor nyid du gnas// thams cad lus la rnam par gnas// mchog gi mtha' dang dga' bral dbus// stong dang stong min he ru ka / rdo rje mi phyed ces byar brjod// sems dpa' srid pa gsum gcig pa// ji ltar pha las bde thob pa// de yi bde ba rang gis bza'// bde ba gang gis 'ching ba 'dir// de yi bde ba bsam gtan brjod// de nyid lhan cig skyes pa'i gzugs// bde chen bzang po'i rnal 'byor ma// de ni me long ye shes gzugs// mnyam nyid ye shes dngos po can// yang dag gyur pas so sor rtog // de nyid bya ba nan tan te// chos dbyings shin tu rnam dag ma// mnyam par bzhag pas dngos grub thob// ces pa rdo rje'i tshig snga ma dang phyi ma bsdebs pa ni/ byang chub sems dpa' phyag na rdo rje la sogs pa'i bzhed pa'o// rdo rje'i tshig gi snying po bsdus pa'o// 