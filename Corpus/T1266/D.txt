@##// rgya gar skad du/ ma hA mu dra pra gI ti/ bod skad du/ phyag rgya chen po brda'i brgyud pa/ bla ma yi dam mkha' 'gro dang // skyabs gnas rnams la phyag 'tshal lo// gyad kyi lus la dngul gyi ya lad gyon pa kun gyis lta bar mdzes// ta la'i mgo bcad rtsa ba de las myu gu skye mi 'gyur// ro ni sa yi 'og nas kang ka'i skad kyis 'byin par nus// gang+gA sgrol ba'i rkyal ba 'di la ces sbras bya bar rigs// skyes bu seng ge'i gsob mthong ba ni skal bar ldan// ging pa rang gis byed pa dar gyi srin bu snying re rje// ji ltar bros kyang grib ma 'di la gzugs kyis thar pa med// spu gri'i so la chags pa'i sbrang rtsi bldags nas phung bar nges// rdo yi mi 'di srin mo'i gling du bskyal kyang mi dga' med// gnyen po phyir 'phel 'dab chags skye ga go cha bzang // rin chen gter gyi thad kar nyal ba'i dbul mo snying re rje// shing rta brel pa'i rgyu ni 'khor lo'i [(]sgram [,]sgrom [)]du chud pas len// rgyal po'i rjes gnang thob pa'i mi de gshed ma la mi 'jigs// rnga yab lag na thogs bzhin 'ja' ti dug sbrang phyir mi skrod// 'brug gi sgra med rma bya'i mngal du sgo nga chags mi 'gyur// ma ga d+hA ru dngul chu 'thungs pa des ni gang+gA rgal// li khri kha ru chud pa'i bsil ba thams cad mtshal du 'bab// gzeb nas thon nas gshed ma'i lag tu 'gro bar ma byed cig // lho ru rkun mo'i snying sha zo la drang srong rgyal mtshan phyi ru phud// ro la gser gyi phreng ba btags pa de yi gan du 'gro bar mi bya'o// sman mchog bsil mngar mi btsong min lus kyis btung bar bya// glang po'i rgyu she lcags kyus phrogs pa 'di ni ngo mtshar che ba yin// gdan sar bton pa rgyal bu'i lag nas tshangs pa'i skud pa da long cig // dmus long mig gis do lo ci 'dra'i lan ni thebs par mi 'gyur ro// dgos 'dod sna tshogs 'byung ba'i nor bu'i nus pa su las blangs pa yin// skom pa'i phyir ni lan tshwa'i chu rgod 'thung ba'i mi de ltas ngan yin// dug las skyes pa'i srin bu 'di yis da khos man ngag bstan nas song // mu dra a ga la btab pa'i gzugs de gan+d+ha log tu shes par byos// ku ru kul+le'i gnas su sgrol mas gsungs so// // sgyu rtsal lus la med pa'i mi yis gyad kyi spyod pa dor ba rung // dri ma can gyi lus kyis tshangs pa'i sgo lnga nam yang mthong mi 'gyur// chu srin kha ru gru chu ded dpon 'di yi spyod pa da ltos dang // mu tig phreng ba pad+ma'i skud pas zla ba'i dbus su sgyur par bya// shul dkar u shug la tshogs 'dron po'i don ni nyi ma rgas pas shor// de mthong bdud ni mig phyis phyogs bzhir gad mo rta skad 'tsher// mkha' la 'phur ba'i nus pa 'das pa'i dus der bskams// mkhregs la mthur gzhol grung de shing rta brel ba gang gi stobs las byung // dug sbrul rke bcad nus pa med pa rnal 'byor pa yis gzigs// rnyog ma'i chu la bzhin gyi dkyil 'khor 'char ba rab tu dka'// rkang pa chag pa'i rma dkris mgo la 'ching ba'i mi de 'ja' tri yin// rdza ba las rkang pa bkrus nas do la'i steng du 'dzegs pa bzang // rus sbal khog pa pha lam rdzas kyi rdo rjes bcag pa ngo mtshar che// ma gi ta yongs la brang 'gros lta bar mi nus so// rgya mtsho chen po'i chu ni ro dang lhan cig 'grogs pa min// nags la me mched phyogs bzhi'i rlung ni grogs su 'gyur// rgyal po'i btsun mo lha sras la ni skyo bar 'gyur ma yin// kA ma rU ru smyon pa'i chu la su yis 'thung bar nus// so ma btang ba'i rdza ni chu la skol bar mi bya'o// stag ni ri mo yod pas lan te rtag tu dgra dang 'grogs// b+han+d+ha med par gser 'gyur rtsi mchog rang dgar shes pa min// chung dus mi 'dzin bco lnga'i zla ba rgyas pa 'di la sgra gcan dbang // bu shi'i ma bu mthong ba'i 'gro ba bzang mo mya ngan rem// zhing pas chu lud brten las bon skyon med gdab par bya// ngar mchog dug la blud pa'i ral gri 'di la brdeg sa yod// smyon pa'i shul du 'brangs na snying gar yi ge sna tshogs 'char// mi 'gyur mkha' la lding ba'i bya tri 'di la gdams pa yod// byang phyogs kha ba can du phyin na 'gro la phan par 'gyur// dpal 'bras phung rang byung gi rtsar 'jam dpal gyis gsungs pa'o// // yi ge'i phreng ba nyi zla'i bar du dpa' bo'i spyan gyis blta bar gyis// rma bya'i mdongs kyi kha dog nam bris 'di yi mkhan po su zhig yin// khab len rdo yi phyogs der lcags bran rgyug ste de la rig byed med// glang po'i mgo la rwa med chag gis dogs pa'i sdug bsngal skye mi 'gyur// rgyal po'i gzeb tu tshud pa'i mid thar ram lde mig yid la bgyis// ging pa'i las byas sgyu ma'i dge slong la ni ltung bas gos mi 'gyur// wa dang glang po bung ba sha za seng ge smyon pa'i spyod 'gros ltos// skyon gyis ma gos dngul chu sta rus 'thung bar byed// gcig cig gcig la gcig pa nyid du shes par gyis// gzan du pha lam sgug pa'i bya de gang yin su yis mthong bar 'gyur// mtshan ldan lus la sgyu rtsal ma sbyangs gyad du 'gyur ma yin// wa ti'i wa la grungs yun ring na chu nyid drag par 'gyur// dang la spu gris lce chod de dus khyod kyi kha nas rig byed thon// 'khri shing lo 'bras smin cing lci pas rgyas su ma 'jug cig // rtsal gsum lus la rdzogs pa'i seng ge 'di la yang cung zad med// rgun 'brum tshal nas gram pa snyag pa'i spre'u snying re rje// chu nang rdo bor tshe na de dus zla ba gud du song ba med// dur ba gzeb kyi ri bong 'di yi spyod 'gros blta bar bya// rdo yi mi la ngan du smras dang bsngags pa khyad par yod dam ci// lha rdzas shel la me chu gnyis ka 'byung ba ngo mtshar che// gal nad zas la rgyug pa'i sems can de ni snying rje'i yul// gyad kyis khrid kyang 'khor lo dang bral shing rtas lam mi chod// rkang la khong dril bud pa'i mi de blo sems bde// las su 'phangs pas zil gyis mi skyug go la phyir mi 'bod// dal ba'i dbang med rdza mkhan 'khor lo srub thag chod na bde// skyon gyis ma gos ut+pal chu nang skyes pa rang sar zhog // gshed mas bzung ba'i ltas ngan mi de rgyab tu mig mi blta// dud 'gro'i rgyal po'i gtsug gi nor bu'i thog ma gnas 'ong // ri bo bya rkang du spyan ras gzigs kyis gsungs ba'o// // tsan+dan chus bkrus lus kyi sprin med mkha' la gza' bral nyi ma ltos// srin mo'i bang du bu shor nye zho med par log pa'i mi de gang // nam zhig byi ba'i dug dang ma bral thar pa thob mi 'gyur// lag pa re rer me long gnyis phyar byad de gang la lta ba yin// stod la mnan pa'i seng ge'i gam du spos kyi glang po ga chad du// mchil lha ma steng du rkang bzhags steng thams cad de dus ko bas g.yogs// 'khor los sgyur rgyal gang du gshegs pa'i lam du rin chen gzhan rnams 'brang // pe ta ming gis bslus te bsgo ba nyan dus de dus de tshe gces par dor// bu ram tshal mthong rkang la khong sgril grol ba'i glang po sdod pa min// 'dzam bu chu bo'i gser la mu tig gis spras btsun mos btsongs na rin thang che// rlan can shing la rtsol bas srub pa'i mi de blun po yin// bye phrug lus la khrag chags de dus rma bya'i gnod yun ran// 'gro bar ma nus khar gzhong nang gi rus sbal tshi chad 'gyur// gcig la gcig brtan gshog pa med kyang gser sbrul mkha' la 'phur// shi yang bla yi nor bu ma len rgya mtsho'i phyir mi 'byung // b+ha yi drungs su myu gus bon bcad kyi rjes la bzang bar 'gyur// dmus long lag na me long phyar ba 'di la btsun mo bltas kyi dga'// snum gyis btsos pa'i ras la tshon gyi rtsi ni chags mi 'gyur// ti tsha byugs pa'i rdza ni so btang da ni bskol bas chog // mkhas pa yis ni stag gi tshang mthong de nas 'byol// rtsi mchog gser 'gyur bslabs pa'i drin can brjod par bya ba min// tshes gcig zla ba mi chung bco lnga'i dus na skyes pa med// bus pa g.yang khar song ba ma yi spyod 'gros ltos// mig 'di mgo la dgos pas phyung nas bza' bar mi bya'o// sha chags mi byung dus su gser gyi ral gri da phyung cig // rdo yi mi la 'gran dus de tshe snying la yi ge sna tshogs 'jug // gar mkhan spyod pa 'di yis man ngag thams cad bstan nas song // byang phyogs par ta ni ru phyin na 'gro la phan par 'gyur// 'byung po'i grong khyer tri stag tshang du phyag na rdo rjes gsungs pa'o// // gyad dang sbrags pa'i mi de shul du tsau ra'i yang bral// ma tshig rdza la la cha mi 'go tsan+dan me la bsro bar bya// rtsa ba bral ba'i sdong po lo 'dab rgyas kyang don la skam po yin// gser gyi rtsa'u mkha' la phyar ba 'di la glang po smyon pa 'bros// til mar rtse la dngul chu'i rgyun 'dzag 'di la seng ge bltas kyis dga'// ging pa srog la mkhas pa'i sgyu ma'i skyes bu sdig mi sog // dur khrod nang du ce spyang ro dang phrad pa phyir mi ldog // sgeg mo rgyan gyis sbras pa me long lta ba rab tu brtson// rdo yi mi la su nye kho yi dgra bo gang yin khyod kyis smros// pad+ma'i ge ser lag tu thogs la dus mtha'i nam mkha' ltos// ka la ping+ka'i sgra gdangs gter gyi steng du sgrogs na snyan// wa chu ma zad bar du chu 'thags 'khor lo 'di la bsdad dbang med// gling gcig dag tu 'khor los sgyur rgyal gnyis su tshogs pa min// mkha' la nyi ma shar dus mun pa gud du yib bam ci// rin chen dngul gyi me long g.ya' ma dag par ci ru rung // ma ga d+hA ru btsos pa'i ras ni kha dog gzhan bas gsal// rgyal po'i gam nas gshed ma'i phyogs su 'gro ba ltas ngan yin// mo gsham bu yi mdza' sde gang yin de yi bud med su// bzo yi sngon du thog mar zhun spyang gtong ba'i gser mkhan thabs la mkhas// mngal du mches pa'i glang po mche ba drug pa rgun 'brum mi 'dod la// rgyal po blta zhing rtse pa'i sems kyis spyan nas mchi ma yang yang 'dzag // dus mtha'i nam mkha' 'di la shar lho phyogs mtshams gang gis shes par 'gyur// yin par shes pa'i blo yis mon mo'i dug gi nus pa med par byed// zla ba bco lnga ma rgyas bar du rus wal las skyes sgong smin mi 'gyur// rkun po mdzod khang nang du rgyal po'i nyul mos bzung ba de ci sems// mig gi dbang po btsums nas mthong byed snying gi dbus su sad nas lta// brag las byung ba'i seng ge'i skad kyis chos rnams ma lus bstan nas song // rtsi mchog gser 'gyur shes pa'i mi de rlom sems sa khong du da chud cig// lang tang rtse ru gshin rje gshed kyis gsungs pa'o// // gyad kyi sgyu rtsal 'di la dri ma'i zas gnod mkhas bas spangs bar bya'o// chu bo bzhi 'bab rgya mtsho phyir mi ldud pa ngo mtshar che ba yin// skyed du 'dzom pa'i glang po seng ge'i 'o ma 'thungs pas su yis thub par 'gyur// rlan bral rus sbal rgya mtsho mthong tshe de dus gzhan mi dran// sgyu ma'i skyes bu'i sbyin gtong las byung 'bras bu gang du smin bar 'gyur// ma drug bu yi phyogs der tshangs dbang khyab 'jug rnams kyi cod pan 'dud// seng ge'i mig gi dbus na yi ge a yod pa de ltos dad kyi// 'ja' tri rin chen mchan du bcug nas chos bzang drag por 'jog // dug sbrul pang du byung tshe dog la yod par sbang bar bya// me long g.ya' dag gzugs brnyan 'char gyis rgyab tu min// ka ta ri las thar nas dong du zhugs pa'i mi de shin tu blun// rgya las grol nas 'dab chags rma bya rjes su zlog mi 'gyur// yan lag nang du bskums pas phyi ru dgra dang bral ba'i rus sbal thabs la mkhas// rtsi mchog spri yang 'thungs pa'i sbrul sha zos na bcud du 'gyur// rgya mtsho'i gling du ma phyin nor bu la ni blun pos cir mi mthong // pad+mas khrag ngoms chu yi nang 'dug sha yi phyir mi 'brang // khab tu byon pa'i btsun mos sngar gyi spyod pa dor bar bya// bu ram chu yis ras kyi dri ma rnams ni gting nas 'don par byed// gangs kyi ri yi snum ma zos na 'o ma mar du 'gyur// stag 'di ded pas mi zin bsdad kyi steng nas dgug par bya// bar ti ka na gser 'gyur rtse yi lo ma me ru 'bud// chu snod 'bum du zla ba 'bum 'char de dus zla ba gcig las med// byis pa a ma mthong tshe bad du rgyug bas a lu bor// yib sa med pa'i gser la ra yod ka 'ji'i rdo la snod// srin mo'i ral gri gyad kyis thogs pa de la pha rol 'jigs// nam mkha'i gos su gyon na snying gi dkyil du nyi ma 'char// rta mchog thur du rgyug pa skyes bu 'di yis gdams ngag bstan nas song // mdzes sdug rma bya'i thul pa phud na de yis thar pa thob par 'gyur// bya rgod phung po'i ri la khad+ma pA Nis gsungs so// // gyad kyis ma brgyugs phra mo'i pang la rgyal po bltas kyis dga'// tshos ma yis ni skyon med ras la kha dog tha dad ci 'dod shes// nyi ma mun par mthong ba'i mi de'i mig de cis lan de'o khyod kyis smros// phru gu mi dran sbrang rtsi mthong ba'i don la gnyid mi 'ong // khyu mchog 'og tu zhon nas seng ge'i 'o ma da 'thung shig// mdzes mas g.yos pa'i zas la dug mthong bzhin du ma 'thung dang // byis pa dang ni rgan pos chu nang zla ba 'di la so sor mthong bar 'gyur// nam mkhas btson du gzung ba'i skyes bu 'di la gud na bros sa med// skad gsang mthon po'i sgra yis ye shes 'char dus khyod kyis bris// shel gong g.ya' dag gang gi steng du bzhag pa de yi mdog tu 'gyur// 'dul sbyong mkhan gyi gan du bu ram tshal nas bros pa'i glang po 'ja' tri yin// sbrul gyi tshong mthong len mkhan tsan+dan la ni ser sna skye mi 'gyur// rgyal po'i bka' rtags gnang ba'i mi de su la'ang de mi 'jigs// bung ba'i sgra la phag rgod nyan pa 'di ni phyag rgya che// rgyal mtshan rtse mo'i nor bu 'di la mchod dang dgos 'dod 'byung bar 'gyur// phabs kyis gang la reg pa'i chen ni glum du 'gyur bar the tshom med// btsun mo'i mdza' sder gyur pa ma gsang gshed ma'i lag tu 'gro// dpag chen skyes bus gnam du mda' 'phangs 'di yi mgo la phog // rin po ches spras btsun mo'i sku la rgyan gyis sbud pa gnad mi 'gyur// sprin med mkha' la shar ba'i gza' skar phyogs der rgyal mo ka ra khyod kyis phyor// spre'u yi sder mo rnyed ba'i rus sbal lan tshwa'i chu la lto 'gal med// tshal med sa la rtsol ba'i las rnams sdong 'dab yin te gser med phyir// smyug ma'i rtse la 'bras bu chags tshe des ni rtsa ba rlag par gdon mi za// sgra rnams snying gi dbus na nyan pa'i phag rgod 'di yi spyod 'gros khyod kyis ltos// rkyal ma 'byongs pa'i skyes bus rgya mtsho'i nang du 'gro bar mi bya'o// sa le sbram ni mtshur gyis gos tshe sngar gyi kha dog 'dor bar byed// seng ge'i rlid bus chos rnams ma lus bstan nas song ba ngo mtshar che// mun pa'i rum du me long ngos la byad kyi gzugs brnyan 'char mi 'gyur// klu sgrub kyi phug par sgrib pa rnam par sel bas gsungs pa'o// // skom pas mchu dang mgul pa skams pa'i glang po chu dang phrad pas gzhan mi sems// til mar gyis bskus skra la me shor de dus sgeg mo bya gzhan dor// lus la lcags dbyug bsnun kyang rdo yi mi la mi dga'i rtog pa skye mi 'gyur// mnyen pa dgras ded gtsang po'i 'gram du gru dang phrad pa de ci sems// seng ge'i 'o ma rin chen snod las phal gyis thub mi 'gyur// thabs 'khyer mi de gang du blo ldan gyis zin de dus sems ngal sos// sgeg mo yid 'phrog rmi lam bud med gang nas 'ongs nas gang du song // lan tshwa chu la thim pas gzugs med ro yi dngos po stor mi 'gyur// sgo nga'i nang nas byung ba'i bye phrug mkha' la lta ba de ci sems// gling bzhi'i bya ba byas kyang nyi zla gnyis la skyo ngas dar cig med// rin chen bai DU R+ya dang mching bu khyod kyis brje bar ma byed cig // rma bya btsan dug za ba bya gzhan rnams kyis thun mong ma yin no// rus sbal rlan las skyes kyang rgya mtsho mthong na de dus rab tu dga'// bor ba'i phyir skogs la ni ltos 'gro chags pa'i blo mi skya// thams la mkhas pa'i ded dpon rgya mtsho'i lam srang mkha' la 'tshol bar byed// lus la rme ba yong pa'i ri dgas gcig pur sdod la ltos// rgun 'brum chang gis bzhi tshe btsun mo drung mi 'gro// mtshur gyis spangs pa'i ras ni kha dog bsgyur bar shes// 'o ma'i chu rgyun 'di la su 'thung mi de skal bar ldan par shes// sgong skyes tshang du bskyur nas phru gu mi gso 'dab chags khu byug drung // don gnyis mi byed gser 'gyur rtsi 'di shes pa'i dgos pa de dus stor// lang tsho bcu drug lon pa'i bu mo de yis bde ba smra ma shes// dug sbrul phag dang glang po'i spyod 'gros khyod kyis da ltos shig // chu yis chu ded bsdad dbang med de de la dal bar gang gis mthong // smyon pa'i lag nas ral gri 'brel pa'i mi de dba' bo yin// seng ge'i gsob mthong tshe na de dus snying la yi ge sna tshogs 'char// gri skor mkhan po de yis da res man ngag thams cad bstan nas song // dpal gyi ri la yi ge bsubs nas thabs des bden pa mthong bar 'gyur// u rgyan tshab la'i gling du dpal rang byung gi rgyal mos gsungs pa'o// // bil ba'i gong bu de ni gyad kyis brdabs na 'jig par gdon mi za// pha wang dred dang sha dag byed pa'i dgos pa gang yin khyod kyis smros// gar chang 'thung ba'i glang po smyon pa rang sar bzhag na srun// sman pa'i ngag la mi nyan nad pa gang gis gso bar nu sa ma yin// seng ge'i 'o ma 'thung tshe mchu la 'byar rtsi byugs na bcud du 'gyur// dug tshor zas la skyes bu chags pa'i blo ni skye mi 'gyur// ce spyang mig la nyin mtshan med de de yis dor bya sbangs pa yin// nom ba lus la med pa'i skyes bu gcer bu pa la dgra mi yong // dur khrod dbus kyi rdo yi mi de sha za'i ya nga bral nas 'dug // chu shing snying po rnyed pa'i mi de skyes bu su yis mthong bar 'gyur// gter mdzod dbyig gis khengs tshe de dus ded dpon blo sems bde bar snang // dbul pos nor bu rgyal po'i phyag tu phul ba 'di ni ngo mtshar che// skyes bu rtsol ba med pa'i pi wang la ni sgra skad 'byung mi 'gyur// gzings la gnas pa'i bya rog 'di las 'phur sa gud na med// mgo la mig phyung snying gi dkyil du sbas na phyi rol yi ger 'gyur// sems can rus sbal mig 'di btsums na gsal bas dbye bar 'phangs pa yin// sgyu ma'i gter mdzod 'di la mkhan po chags pa'i blo ni skye mi 'gyur// gser 'gyur rtsi yi rig byed 'di ni kun la mi ston mkhan po'i snying la sbed// chu 'khyags chab rom du gyur zhu tshe chu rang yin te go bar gyis// mkha' la 'char ba'i 'ja' yi mkhan po su yin 'di yi kha dog su yis bris// chu la chu bzhag gnyis su mi snang gang gis 'byed par nus pa mkhas// mkha' lding 'dab gshog rgyas pa'i ro de su yis 'phur bar nus// gang tshe gzings kyi thag pa brtul tshe de tshe ded dpon dgra gnyen gnyis dang bral// 'khor lo'i rgyug phyogs grib ma'i mtshams las 'da' mi 'gyur// mun rum nang du me bus 'od ni thog mar rang la 'char bar 'gyur// skom du seng ge'i snying khrag 'thungs pa'i mi de su yi rigs rgyud yin// jag rtsed mkhan po de yis man ngag thams cad bstan nas song // gru gnyis sna la rdog pa bzhag pa'i mi de 'gyel bar 'gyur// lho phyogs kA ma rU ru lha mo mA ri ts+yes gsungs pa'o// // gser gling yid la bcangs pa'i ded dpon bong rdo'i khrod du sdod mi 'gyur// rdo yi shul du 'brang ba'i khyi yi spyod 'gros 'di la khyod kyis yang yang ltos// tshong khang du tshogs 'gron bo thad kar mi 'grogs rang rang gud du 'gro// nor bu'i phung po mthong tshe rus sbal la ni gces par 'dzin pa'i blo mi skye// klu mchog rnams kyi mgo bo ji snyed klad gzer skye ba'i rten// nang gi 'du ba gang yin rang srong gis ni phyi nas shes// rgyal po'i dkor mdzod brkus pa mi smra 'chab pas kha tshags bsdams// snal chu mthong tshe thag pa sprul du 'dzin pa'i 'khrul pa ldog // sbrang rtsi'i ro mchog myong ba'i rnga mo rtswa yi zhen pa bral// sa yi 'og tu rno yi ngar blud spu gri sba bar 'phangs pa yin// nyi zla gza' skar rnams ni rgya mtsho dang ba'i ngang du 'char// khri snyan pags pa gyon pa'i mi des bgegs rnams bran du khol bar 'gyur// phyogs bzhir co do gshed mas zin pa'i mi de de dus gang la chags// skyes bu mdza' bos bslus pa'i mi de khong dub yid ches 'jig // shing gi skyes bus glang po'i mgo bcang de yi sdig pa gang du smin// mdongs rgyas pa yi rma bya dregs pas myos pa 'di ni ting 'dzin bzang // rgyal sras 'khrungs pa'i btsun mo la ni de dus lha rnams re ba che// na ga ra yis yi ge chu la bris ba su yis lhogs par 'gyur// lhung bzed khengs na rigs ngan bzhag la da ni seng ge'i bu dang sbrag // ci yang mi dgos shing skogs bar gyi sdom gyi spyod 'gros khyod kyis ltos// gser 'gyur rtsi shes dbul bar gnas ba'i mi de su yi rigs rgyud yin// rus sbal spu yi kha dog ci 'dra da res khyod kyis mo gsham bu la dris// me long nang gi byad de gzugs brnyan yin gyi rtog pa bral// gser 'di bzang po yin min ra 'di ka 'jis gsal bar 'dug // gang la rgyab pa mi sdug chod pa lha dbang lag gi sta re rno// mchil lham lag na thogs na dus der lham gyi dgos pa stor// dra ba dbang po'i gzhu yis chos rnams ma lus bstan nas song // mu tig phreng ba lto ru zo shig 'di yis don gnyis 'grub par 'gyur// sing ga la'i tshal du kun du bzang pos gsungs pa'o// // gyad kyi dpral ba'i nor bu ma mthong bzo rig mkhan pos bstan dus rnyed// chu bya'i phru gu 'di la sgo nga'i nang du rgya mtsho'i snang ba 'char bar 'gyur// tsan+dan me yis tshig pa'i sman du rma la de nyid bzang ba yin// shing rnams thams cad grib ma'i ngo bor gcig pas 'di la tha dad med// spos kyi glang po ste ka zos pa seng ge'i gdong du blta// 'dab bzangs rgyal po'i mchu la rtsi yod chu bo'i nang gi'i ma 'du// gsal shing rtse yi mi de nor la chags pa'i blo mi skye// sngags kyis zin pa'i ha la sman rnams kun gyi mchog tu 'gyur// rdo yi mi yi rig byed 'di la ltos dang ngo mtshar che ba yin// dug mda' snying la phog pa'i mi de su yis sos par 'gyur// sen mo'i bar du seng ldeng tsher ma zug pa'i mi de ting 'dzin bzang // mi ro mkha' la lta ba'i snying la ci sems khyod kyis da smros dang // skam du smyo chu 'thungs ba 'di yis rgyal po'i 'khor mi 'ong // nam mkha'i nu ma la ni 'o ma 'dod pa da bzhos shig // nor bu rin chen gang nas rnyed pa'i dus der dbul dang bral// gcig tu gyur pas ri rab drung du rma bya'i mdongs mi gsal// skyes bu gshed mas btang ba'i blo sems 'di la blta bar bya// dud 'gro'i khong du gser 'gyur rtsi zos rtswa gzhan dag dang khyad par med// do thag thams cad rtsal gyi phur pa 'di yis bzung ba yin// stobs ldan ded dpon gyis ni glang bo'i rgyab tu da khol cig // srin po'i kha nas rlung gis bskyod pa'i me ni rdo rje'i gdan la 'bar bar byed// 'di yis gdol pa'i grong rnams 'tshig par 'gyur bar gdon mi za// rnam pa du mar gyur kyang gar mkhan lus su gcig pa yin// gril nas lam du bum pa dngul chu'i thigs pas khengs pa'i tshe// de dus 'khor lo'i steng du dpa' bo rnams ni bzi ru chug // rgya mtsho'i rba rlabs 'khrugs dus thabs ldan rus sbal gting du 'bros// glang po'i mgul gyi dril bu 'di yis man ngag thams cad bstan nas song // sman gyi nags der drang srong gis ni dor bya rnyed mi 'gyur// dur khrod u tsa lar badzra bA rA hI sa gsungs pa'o// // gter gyi nang du gter tshud de dus mkha' la 'ja' tshon sna tshogs 'char// mthong dus de tshe khyod kyis khong du gzhu yi srad bu da phung cig // rang gis bcag pa'i gser la ka 'ji'i dgos pa mi bdog go// mthong snang dgra ru red pa gter srung mkhan po mel tse rab tu brtson// rgyal pos ma tshor ba la dur ba gseb tu bdud rtsi'i bum pa rang gis btung // sbrang rgod lto ru zos nas 'bras bu med par 'dod pa de ni shin tu blun// rdzi das la gnas pa'i ded dpon 'dod rlung byung ba de dus rgyal mtshan 'phyar// bu ram shun pa 'di la yang yang bshus na mngar ba'i snying po rnyed mi 'gyur// rmi lam du ni gter gyi bum pa rnyed pa de las da nas blun po du// gzan la bcum ba rgya khra 'di yis man ngag thams cad bstan nas song // gter mdzod rnyed pa'i mi des mdza' bo shi ba'i mya ngan dus der brjed// sha chags mis ded rkyal shes skyes bu gang+gA'i phyogs su 'bros// rus sbal rgyab kyi ri mos sus bris 'di yi mkhan po gang yin lo// ded dpon kha la mi nyan blo chung skal med nor bu rba dor len// nya btang ba yi skyar mo de dus mkha' la dgra yi 'jigs pa bral// rig byed gnod par mthong ba'i skal med de 'og rang sar zhog // khab len rdo 'di nam zhig btsun mo'i dgra ru ldang bas sa yi 'og tu sbos// gnad du mtshon phog dus der ri dgas khyu nas dgar// nor bu gling la sa rdo btsal bas mi rnyed a rangs rin po che// mkha' la rgyu skar gang yin lta na seng ge'i g.yang gzhi gon// gser 'gyur rtsi ngo ston pa'i drin can gang gis mnyes par byed par nus// thabs gzhan ma mchis rdzas chag dum bur bza' btung slong na dgyes// chu yi ro rnams rgya mtsho chen po der ni tha dad med de gcig // ro la mtshon gyis bsnun kyang de la mi dga'i rtog pa med// g.yul ngo nam sprod tshe na glang po'i mchu la ral gri gdags// ri brags bar du sdod pa'i gcan gzan seng ge 'di la gdams pa yod// zo chu 'khor lo 'di yis man ngag thams cad dus dar bstan// srin mo'i sogs pa mgul du thogs na mkha' la 'phur bar 'gyur// rdo rje gdan du mi g.yo bas gsungs pa'o// bde bar gshegs pa lung gi brgyud pa yi dam gyi lhas bstan pa 'dzam bu'i gling du sngon chad ma grags pa'o// sangs rgyas gnyis pa ltar grags pa bla ma rgya gar nag gu'i zhal snga nas bod kyi ban+de zha ma lo tsA bas byin rlabs kyi gnas mchog ding rir bsgyur te/ bla ma byang chub sems dpa' kun dga' la gtad pa rdzogs so// 