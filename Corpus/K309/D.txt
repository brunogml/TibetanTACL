rgya gar skad du/ a ni t+ya sU tra/ bod skad du/ mi rtag pa nyid kyi mdo/ sangs rgyas dang byang chub sems dpa' thams cad la phyag 'tshal lo// 'di skad bdag gis thos pa dus gcig na/ bcom ldan 'das mnyan yod na rgyal bu rgyal byed kyi tshal mgon med zas sbyin gyi kun dga' ra ba na/ dge slong gi dge 'dun chen po dang thabs cig tu bzhugs te/ de nas bcom ldan 'das kyis dge slong rnams la bka' stsal pa/ dge slong dag chos bzhi po 'di dag ni 'jig rten thams cad la sdug pa/ dben pa/ phangs pa/ yid du 'ong ba/ mngon par dga' bar bya ba'o// bzhi gang zhe na/ dge slong dag nad med pa ni 'jig rten thams cad la sdug pa/ dben pa/ phangs pa/ yid du 'ong bar mngon par dga' bar bya ba'o// nad med pa de'i mtha' yang nad yin te/ dge slong dag nad ni 'jig rten thams cad la mi sdug pa/ mi dben pa/ mi phangs pa/ yid du mi 'ong ba mngon par dga' bar bya ba ma yin pa'o// dge slong dag lang tsho ni 'jig rten thams cad la sdug pa/ dben pa/ phangs pa/ yid du 'ong ba mngon par dga' bar bya ba'o// lang tsho 'di'i mtha' yang rga ba yin te/ dge slong dag rga ba ni 'jig rten thams cad la mi sdug pa/ mi dben pa/ mi phangs pa/ yid du mi 'ong ba/ mngon par dga' bar bya ba ma yin pa'o// dge slong dag 'byor pa ni 'jig rten thams cad la sdug pa/ dben pa/ phangs pa/ yid du 'ong ba mngon par dga' bar bya ba'o// 'byor pa de'i mtha' yang rgud pa yin te/ dge slong dag rgud pa ni 'jig rten thams cad la mi sdug pa/ mi dben pa/ mi phangs pa/ yid du mi 'ong ba/ mngon par dga' bar bya ba ma yin pa'o// dge slong dag srog ni 'jig rten thams cad la sdug pa/ dben pa/ phangs pa/ yid du 'ong ba mngon par dga' bar bya ba'o// srog de'i mtha' yang 'chi ba ste/ dge slong dag 'chi ba ni 'jig rten thams cad la mi sdug pa/ mi dben pa/ mi phangs pa/ yid du mi 'ong ba/ mngon par dga' bar bya ba ma yin pa'o// bcom ldan 'das kyis de skad ces bka' stsal te/ bde bar gshegs pas de skad gsungs nas/ ston pas gzhan yang 'di skad bka' stsal to// nad med mi rtag lang tsho rtag ma yin// 'byor pa mi rtag srog kyang rtag ma yin// skye bo mi rtag nyid kyis nyen gyur na// 'dod pa'i yon tan dga' ba ji ltar skye// bcom ldan 'das kyis de skad ces bka' stsal nas/ dge slong de dag yi rangs te/ bcom ldan 'das kyis gsungs pa la mngon par bstod do// mi rtag pa nyid kyi mdo rdzogs so// // rgya gar gyi mkhan po su ren dra bo d+hi dang / zhu chen gyi lo ts+tsha ba ban de zhang ye shes sdes bsgyur cing zhus nas skad gsar cad kyis kyang bsnan nas gtan la phab pa// 