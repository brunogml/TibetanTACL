rgya gar skad du/ ne trod+g+ha Ta bi d+hiH/ bod skad du/ spyan dbye ba'i cho ga / ye shes sems dpa' la phyag 'tshal lo// ma 'ongs rnams la phan slad du// zab cing rgya che'i mtshan bstan pa'i// sku gzugs la sogs rab gnas pa// rung bar bya phyir bdag gis bshad// dkyil 'khor dang ni ting 'dzin dang // phyag rgya sngags dang 'dug stangs dang // bzlas brjod sbyin sreg mchod pa dang // las la sbyar dang slar bsdu rnams// slob dpon de nyid bcu shes pas// cho ga rnams ni bshad par bya// lha khang mchod rten lugs ma dang // dam chos glegs bam ras ris rnams// zin cing thams cad rdzogs pa dang // bde ba'i yon tan kun bskyed cing // bsod nams 'phel bar bya ba'i phyir// rab tu gnas par byed par 'os// sku gzugs la sogs zin nas ni// yun rings gnas kyang ma mchod na// ji srid mchod gnas ma gyur pas// de la mi shes skye bar 'gyur// de la bsnyen pa la sogs pa'i// gzhung bzhin bya ba rdzogs bya ste// rab tu gnas pa'i rgyud dag la// 'bras chan la sogs kyis sbyang bya// chu bdun gyis ni bkru byas shing // rnam lnga 'dag chal gyis kyang bkru// dUR+Was kyang ni brud par bya// de nas gang yin lhar bskyed de// spyan drangs bstims la mchod pa bya// bcug ste dbang rnams bskur ba ni// rig pa'i dbang ni bskur bya ste// 'khor ba ma stongs bar dag tu// sems can don mdzod ces pa brjod// na bza' dri zhim rgyan rnams dbul// mchod pa'i bye brag rnams kyis mchod// thur ma phyag rgyas spyan yang dbye// snyan 'bru zhal dbye dbu bshad cing // phyag zhabs sen mo dreg cing sgu phyi'o// me long dbul zhing mchod pa kun gyis mchod// de nas bzhugs su gsol ba ni// rdzogs sangs rgyas dang lha rnams dang // de sras tshangs la sogs pa kun// gang zhig cho ga'i bya ba ni// nongs gyur de dag bzod mdzad rigs// sbyin bdag rnams la zhi ba dang // bde legs chen po kun mdzad de// sangs rgyas yul du gshegs su gsol// slar yang 'byon par mdzad du gsol// gang 'di sku gzugs bskal pa'am// bskal pa brgya las lhag gnas shing // sa dang chu dang me dang ni// rlung las lha rnams kun gyis bsrungs// slob dpon slob mar bcas pa dang // bu dang tsha bo rnams bsrungs te// rang dga' yid bder gyur nas ni// rab gnas bzang po dag tu bzhed// de nas dkyil 'khor dag gi lha// gshegs gsol gzhung bzhin bya ba'o// bdag gis cho ga 'di byas pas// 'gro ba kun gyi rgyud tshim shog // rab tu gnas pa'i cho ga paN+Da Ti smra tis bsgrigs nas sgra rang 'gyur du mdzad pa rdzogs so// 