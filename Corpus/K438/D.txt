@##// rgya gar skad du/ na maHtA rA e ka biM sha ti sto tra gu Na hi ta sA ka/ bod skad du/ sgrol ma la phyag 'tshal nyi shu rtsa gcig gis bstod pa phan yon dang bcas pa/ rje btsun ma 'phags ma sgrol ma la phyag 'tshal lo// phyag 'tshal sgrol ma myur ma dpa' mo// spyan ni skad cig glog dang 'dra ma// 'jig rten gsum mgon chu skyes zhal gyi// ge sar phye ba las ni byung ma// phyag 'tshal ston ka'i zla ba kun du// gang ba brgya ni brtsegs pa'i zhal ma// skar ma stong phrag tshogs pa rnams kyis// rab tu phye ba'i 'od rab 'bar ma// phyag 'tshal gser sngo chu nas skyes kyi// pad+mas phyag ni rnam par brgyan ma// sbyin pa brtson 'grus dka' thub zhi ba// bzod pa bsam gtan spyod yul nyid ma// phyag 'tshal de bzhin gshegs pa'i gtsug tor// mtha' yas rnam par rgyal bar spyod ma// ma lus pha rol phyin pa thob pa'i// rgyal ba'i sras kyis shin tu bsten ma// phyag 'tshal tut+t+wa ra hU~M yi ge// 'dod dang phyogs dang nam mkha' gang ma// 'jig rten bdun po zhabs kyis mnan te// lus pa med par 'gugs par nus ma// phyag 'tshal brgya byin me lha tshangs pa// rlung lha sna tshogs dbang phyug mchod ma// 'byung po ro langs dri za rnams dang // gnod sbyin tshogs kyis mdun nas bstod ma// phyag 'tshal trad ces bya dang phaT kyis// pha rol 'khrul 'khor rab tu 'joms ma// g.yas bskum g.yon brkyang zhabs kyis mnan te// me 'bar 'khrugs pa shin tu 'bar ma// phyag 'tshal tu re 'jigs pa chen mo// bdud kyi dpa' bo rnam par 'joms ma// chu skyes zhal ni khro gnyer ldan mdzad// dgra bo thams cad ma lus gsod ma// phyag 'tshal dkon mchog gsum mtshon phyag rgya'i// sor mos thugs kar rnam par brgyan ma// ma lus phyogs kyi 'khor los brgyan pa'i// rang gi 'od kyi tshogs rnams 'khrug ma// phyag 'tshal rab tu dga' ba brjid pa'i// dbu rgyan 'od kyi phreng ba spel ma// bzhad pa rab bzhad tu t+t+wa ra yis// bdud dang 'jig rten dbang du mdzad ma// phyag 'tshal sa gzhi skyong ba'i tshogs rnams// thams cad 'gugs par nus ma nyid ma// khro gnyer g.yo ba'i yi ge hUM gis// phongs pa thams cad rnam par sgrol ma// phyag 'tshal zla ba'i rtse mos dbu brgyan// brgyan pa thams cad shin tu 'bar ma// ral pa'i khrod na 'od dpag med las// rtag par shin tu 'od ni mdzad ma// phyag 'tshal bskal pa tha ma'i me ltar// 'bar ba'i phreng ba'i dbus na gnas ma// g.yas brkyang g.yon bskum kun nas bskor dgas// dgra yi dpung ni rnam par 'joms ma// phyag 'tshal sa gzhi'i ngos la phyag gi// mthil gyis bsnun cing zhabs kyis brdung ma// khro gnyer can mdzad yi ge hU~M gis// rim pa bdun po rnams ni 'gems ma// phyag 'tshal bde ma dge ma zhi ma// mya ngan 'das zhi spyod yul nyid ma// swA hA oM dang yang dag ldan pas// sdig pa chen po 'joms pa nyid ma// phyag 'tshal kun nas bskor rab dga' ba'i// dgra yi lus ni rab tu 'gems ma// yi ge bcu pa'i ngag ni bkod pa'i// rig pa hU~M las sgron ma nyid ma// phyag 'tshal tu re'i zhabs ni brdabs pas// hU~M gi rnam pa'i sa bon nyid ma// ri rab man dA ra dang 'bigs byed// 'jig rten gsum rnams g.yo ba nyid ma// phyag 'tshal lha yi mtsho yi rnam pa'i// rtags can phyag na bsnams ma// tA ra gnyis brjod phaT kyi yi ges// dug rnams ma lus par ni sel ma// phyag 'tshal lha yi tshogs rnams rgyal po// lha dang mi'am ci yis bsten ma// kun nas go cha dga' ba'i brjid kyis// rtsod dang rmi lam ngan pa sel ma// phyag 'tshal nyi ma zla ba rgyas pa'i// spyan gnyis po la 'od rab gsal ma// ha ra gnyis brjod tu t+t+wa ra yis// shin tu drag po'i rims ni sel ma// phyag 'tshal de nyid gsum rnams bkod pa'i// zhi ba'i mthu dang yang dag ldan ma// gdon dang ro langs gnod sbyin tshogs rnams// 'joms pa tu re rab mchog nyid ma// rtsa ba'i sngags kyis bstod pa 'di dang // phyag 'tshal ba ni nyi shu rtsa gcig // lha mo la gus yang dag ldan pa'i// blo ldan gang gis rab tu brjod pas// srod dang tho rangs langs par byas nas// dran pas mi 'jigs thams cad rab ster// sdig pa thams cad rab tu zhi ba// ngan 'gro thams cad 'joms pa nyid do// rgyal ba bye ba phrag bdun rnams kyis// myur du dbang ni bskur bar 'gyur la// 'di las che ba nyid ni 'thob cing // sangs rgyas go 'phang mthar thug der 'gro// de yi dug ni drag po chen po// brtan gnas pa'am gzhan yang 'gro ba// zos pa dang ni 'thungs pa nyid kyang // dran pas rab tu sel ba nyid thob// gdon dang rims dang dug gis gzir ba'i// sdug bsngal tshogs ni rnam par spong ste// sems can gzhan pa rnams la yang ngo // gnyis gsum bdun du mngon par brjod na// bu 'dod pas ni bu thob 'gyur zhing // nor 'dod pas ni nor rnams nyid thob// 'dod pa thams cad thob par 'gyur te// bgegs rnams med cing so sor 'joms 'gyur// bcom ldan 'das ma sgrol ma la yang dag par rdzogs pa'i sangs rgyas kyis bstod pa gsungs pa rdzogs so// 