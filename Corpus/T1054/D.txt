[ #]@##// rgya gar skad du/ Ar+ya dI lAlba ra d+ha ra badzra pA Ni sA d+ha no pi ka TI ka nA ma/ bod skad du/ 'phags pa lag na rdo rje gos sngon can gyi sgrub thabs kyi man ngag rgya cher bshad pa'i 'grel pa/ dpal phyag na rdo rje la phyag 'tshal lo// 'khor ba'i sdug bsngal chu bo skems mdzad pa// mthu ldan bde ba chen po'i bdag nyid de// nyi zla lta bur 'gro don mdzad pa'i mchog // sman mchog rdo rje can la phyag 'tshal lo// rang bzhin rig pa stong pa chen po dang // gnyug ma bde ba snying rje chen po dang // bde ba chen po mtha' bral rdo rje 'dzin// phyag rgya chen po rang bzhin 'bras bu dngos// de nyid thob pa'i lam ni yod dang med pa yi// phyag rgya bzhi po lam gyis grol ba'o// de bzhin stong pa'i rang bzhin chen po ni// stong pa bdag med lam gyis grol zhes gsungs// de bzhin tshogs lam sbyor ba'i gnas skabs dang // mthong lam sgom lam mthar phyin lam gyis ni// gnas pa'i ye shes byang chub ngo bo'i lam// thob cing grol bar kha cig de skad gsung // da ni rtsa ba'i don bshad par bya ste/ 'gro ba sems can mun 'thoms pa'i// kun nas dkris pa'i nyon mongs kun// sgron mes gsal phyir sgrub pa'i thabs// dpal ldan rdo rje 'dzin la gus btud de// zhes pa la/ 'gro ba ni rigs drug ste/ sems pa'i bag chags kyis skye ba gcig nas gcig tu len pa'i phyir 'gro ba'o// sems can ni nyon mongs pa'i yid can te/ kun gzhi rnam par shes pa can skye 'jig gi chos can no// mun pa ni rdul dang mun pa snying stobs la sogs te/ mthong bas spang ba'i nyon mongs pa/ bsgom pas spang ba'i nyon mongs pas kun nas dkris te bcings pa'o// mthong ba ni las dang las kyi 'bras bu mi shes pa ste ma rig pa'o// kun nas dkris pa'i nyon mongs ni/ dang po nas sgo kun nas shes pa la/ rtsa ba'i nyon mongs dang nye ba'i nyon mongs pa rnams kyis dkris pa'o// sgron mes gsal ba'i phyir ni/ nyon mongs pa'i gnyen po bden pa rnams kyi rang bzhin gsang sngags 'di nyid de/ bskyed pa dang rdzogs pa la sogs pa zag pa zad pa ni gsal bar bstan pa'i sgron ma'o// sgrub pa'i thabs ni 'grub pa dang grub par byed pa ste don thob pa'o// dpal ldan ni yon tan rnam pa gnyis te rgyu dang 'bras bu las grub cing thob pa'o// rdo rje ni don rtags mtshon pa gsum ste/ stong pa'i rang bzhin zhes pa'i don no// de'i rang bzhin stong pa nyid du gnas pa ni 'dzin cing 'chang ba'o// btud pa ni gzhung bkra shis shing mdzes pa dang 'jug pa ste/ lus ngag yid kyi yon tan gsum dang ldan pa'i yi dam lha la dad pas 'dud ces so// bla ma brgyud pa'i man ngag ni// klu yi byang chub nyid kyis rim bzhin bshad// ces pa ni blo gros rin chen la sogs kyi man ngag gi rim pa'i don rnams bshad par bya zhes so// rigs rnams 'os su grub pa yi// sngags pa yon tan kun ldan pas// zhes pa rigs rnams ni rin po che'i rigs kyi gang zag go// 'os su grub pa ni dad pa gsum dang ldan pa'o// sngags pa ni don bzhi shes pa'o// yon tan kun ldan pa ni/ ma nor bar dbang rnams thob cing dam tshig sdom pa dang ldan te lam gnyis shes pa'o// yid 'ong bkra shis bde gnas su// zhes pa ni yid 'ong bkra shis ni rten cing 'brel par 'byung bas bkra shis pa ste/ byang skyob shar ri dma' ba lho gzhol nub dgye ba ste/ mdun nas phyogs sngo ba dang / skad snyan 'byung zhing me tog 'byung // 'jig rten rnams kyis ma smad pa// de yi gnas su legs 'dug ste// yang na tshogs tsam sogs pa la// nyams dga'i sa phyogs bde gnas so// bla med rgyu ru rab gnas na // snying gar nyi la hUM bzhag ste// zhes pa la/ bla med rgyud rab gnas ni thog mar sems bskyed gnyis dang 'brel pa'o// snying gar nyi la hUM bzhag ste ni/ nang gi khrus nam mkha' lta bu dang / hUM las rang 'dod pa'i lha ru grub pa'o// de la snying gar nyi ma'i steng du hUM gnas pa'o// byin brlabs bltas te bka' bsgo la// 'od kyis bgegs la thog rnams dbab// b+h+rUM gyi tshig dang yang dag ldan// zhes pa la byin brlabs ni/ snying ga spyi bo mgrin par bsgom pa ye shes bstim pa'o// ltas de ni thugs rje dang ldan pa'i sngags mig gis phyogs kun du blta zhes so// bka' bsgo la ni/ rgyug shig ma 'dug shig // 'dir mthu ldan gyi khang pa yin no zhes par 'gyur ba'o// 'od kyis bgegs la thog rnams dbab ni sa sbyong ba rnams la sa bon gyi 'od dkyil 'khor la phog ste/ 'khor lo la sogs pa'i thog lnga dbab pa'o// b+h+rUM gyi tshig dang yang dag ldan ni/ tsakra oM b+h+rUM hUM swa b+h+rUM ha b+h+rUM a b+h+rUM / thog la yang nas yang du phab ste bsgral ba'o// hUM las 'od zer ha 'phros pas// rdo rje 'khor lo ral gri dang // me yi khang pa yongs su dbub // badzra tsakra ha na dang // dz+wa la raM yang yongs su brjod// ces pa hUM las 'od zer ni rang gi nyi ma 'bar ba'i hUM las 'od zer la ha ljang gu kha dog sna tshogs pa phyogs bcur 'phros te/ rdo rje khang pa phyogs mtshams su kha dog dkar po la sogs pa lngar gyur te/ hUM hUM zhes brjod do// 'khor lo ni 'khor lo'i khang pa drug pa ste/ oM badzra tsakra hUM hUM zhes pa dang 'brel to// ral gri ni mda' dang mtshon cha'i khang pa ste/ badzra ha na ha na zhes pa dang 'brel to// me yi khang pa yongs su dbub ni/ me'i khang pa shin tu 'thams par grub pa badzra dz+wa la re zhes pa dang 'brel lo// g.yas pa'i raM dang g.yon pa'i a// snying rjes bgegs gsos 'byer bar 'gyur// zhes pa/ bsrung ba grub nas bgegs gsos pa ma gsos na snying rje dang bral ba yin pa'i phyir/ g.yas pa'i raM dang ni mig g.yas pa'i rab rib kyi sdig pa bsregs te snying rje dang 'brel to// g.yon pa'i a ni g.yon pa'i as kun gzhi gsos te gsod pa'i dogs pa dang bcas pas bros te byer ba'o// bgegs gsos 'byer bar 'gyur zhes pa dang 'brel lo// rgyud 'os gyur nas rang byung gi / de 'od las byung nyi dkyil du// slob dpon sangs rgyas bcas spyan drangs// bla ma mi bskyod gzugs 'dzin la// zhes pa rgyud 'os gyur nas ni nyi ma'i hUM las 'od zer 'phros te ma lus pa'i sems can la bsdu ba bzhi'am mdzad pa bcu gnyis kyi tshul gyis don byas ye shes pa'i thugs kar thim/ de nyid drangs te rgyud la phog pas sgrib pa rnams dag pa'o// dper na shel gyi kha dog dngas pa lta bur gyur pa'o// rang byung gi ni gdan thog tu hUM srog gi tshul du gnas pa de'o// de 'od las byung ni sa bon las 'od 'phros te/ slob dpon sangs rgyas dang bcas pa ste/ byang chub sems dpa' rnams dang spyan drangs pa'o// de rnams la nyi dkyil du zhes pas gdan nyi ma pad+ma dang seng ge rnams la bzhugs pa'o// bla ma mi bskyod gzugs 'dzin la ni 'od zer gyi 'phro 'dus mi bskyod pa'i rnam par bzhugs pa'o// phyag 'tshal phyi nang bzhi yis mchod// sdig pa bshags nas sdom pa bzung // yi rang bskul dang gsol gdab pa// bsngo dang skyabs 'gro sems bskyed de// zhes pa ni/ phyag 'tshal ni gsum ka tshogs pa'am/ yang na yid kyis so// phyi nang bzhi yis mchod pa ni// phyi ni rdzas dang lha mo dang // dbul ba'i gnas tha dad du mchod pa'o// nang gi lha mo rnams kyi rang gi rdzas rang rang gcig tu nges pa'o// gsang ba ni lha mo'i mchod pa gsang bas mnyes pas gsang ba'o// de gsum ka phyag rgya chen por rtogs pa ni bla na med pa'o// sdig pa bshags ni gsum la gsum gyis gsum po so so rang rang du mi 'chab cing 'gyod pa dang bcas pas bshags shing dam 'cha' ba'o// de nas rgyud dag pa'i rjes nas sdom pa bzung ba ni spyi dang khyad par te blangs pa'i don las phyir mi 'da' ba ste rigs drug gi sdom pa la sogs pa dang 'brel to// yi rang ni spyi dang khyad par te bla na med pa'i lam las lhag pa gzhan yod pa ma yin te/ khyad par gyi don bskul ba ni chos kyi 'khor lo bskor ba ste spyi dang bye brag go// gsol ba gdab pa ni mya ngan las 'da' ba mi mnga' yang gdul bya'i don du snang ste/ de'i don du gsol ba 'debs pa'o// bsngo dang ni 'bras bu khyad par can du bya ba'i phyir bsngo ba ste/ byang chub tu yan lag bdun pa bsngo ba'o// skyabs 'gro ni phyi'i lha yongs su bcad de khyad par 'phags pa gos sngon po can la bdag nyid 'dud cing skyabs zhes pa'i don to// sems bskyed ni gnyi ga'i stobs kyis 'khor ba las grol te lam bskyod la 'bras bu byang chub thob par byed pa'i blo can no// de ni lam khyad par can du sbyang ba'i phyir ro// ste zhes pa lhag pa'i don te/ bsod nams kyi tshogs der ma zad de tshad med pa yang yin zhes pa'o// de rnams longs spyod rdzogs pa'i sku 'grub par byed pa'i rgyu'i don no// tshad med bzhi po yongs su bskyed// ces pa ni/ byams pa snying rje dga' ba btang snyoms bzhi rim pas bsgom pa ste yul la tshad med pa'i phyir dge ba la tshad med pa'i sprul pa'i sku'i nus pa'o// rgyu dang mi rgyu rnam pa kun// thams cad yongs su dag pa las// zhes pa ni mos pa'am shU n+ya tA'i sngags kyi stobs kyis rgyu dang nang sems can dang / mi rgyu phyi snod kyi 'jig rten rnam pa kun/ gzung ba dang 'dzin pa'i rtog pa thams cad yongs su dag pa stong par grub pa'o// spros pa dang bral bas chos sku'i rgyu'i don no// rgyu gsum dang tshogs gnyis las 'bras bu 'grub pa'o// las ni rgyu mtshan gyi don te/ tshogs gnyis tshogs pa las 'byung zhes pa'i don to// rang 'byung sngags bskyed 'byung ba yi// gzhal yas lam ldan rab tu bcas// gru bzhi pa la sgo bzhi pa// ka ba brgyad dang rin chen mdzes// dra ba dra phyed pha gu dang // dar dpyangs rta babs rnams dang ldan// zhes pa ni rdo rje bsrung ba la sogs pa blo'i bye brag gis dag pa stong pa ste grub pa de gcig tu'o// tha ma'i blo la dang po yod pa'i blo brtan pa'i khang pa gong gi rkyen gyis mi g.yo ste gnas pa'o// rang byung ni stong pa'i ngang las so// sngags bskyed ni lam ldan zhes te/ yaM raM tsaM laM suM/ bskyed ces pas rgyur 'gyur ba'o// gang 'byung ba ste 'byung ba'i dkyil 'khor rlung chu [(]gsar [,]gser [)]gyi sa gzhi dang / lhun po rang gi mtshan nyid 'dzin// gzhal yas lam ldan rab tu bcas ni/ de steng b+h+rUM las gzhal yas khang pa rin po che lnga las grub pa mtshan nyid dang ldan pa'o// gru bzhi ba tshad med bzhi dang ldan/ sgo bzhi pa dran pa nye bar gzhag pa bzhi dang ldan // ka ba brgyad ni 'phags pa'i lam yan lag brgyad dang ldan / rin chen ni rin po che lnga las grub pa'i rang bzhin no// mdzes 'dod pa'i yon tan gyi mchod pas mdzes pa ste/ lnga rnam par dag pa'o// dra ba shes bya'i sgrib pa dag pa'o// dra phyed nyon mongs pa'i sgrib pa spangs pa'o// pha gu ldan te tshul khrims rnam par dag pa'o// dar dpyangs ni sum cu rtsa gnyis dang ldan pa ni mtshan sum cu rtsa gnyis so// rta babs ni phyogs kyi rta babs bzhi yang dag par spang pa bzhi rnams dang ldan ni phyi nang gi rgyan rnams tshogs par grub pa'o// dur khrod brgyad kyis nye bar grub pa ste/ dur khrod brgyad ni 'das pa'i sangs rgyas rnams kyi lam mtshon pa'i don to// shing dang mchod rten dang lha dang klu dang sprin dang / phyogs kyi bdag po rnams dang ce spyang dang / kang ka mchu rings dang / ro gsar rnying gi rnam par rtog pa dang rgyu ba med pa'o// seng ge 'khor lo zla ba'i gdan// zhes pa ni/ dbus su seng ge 'khor lo dang // nyi zla pad+ma ro yi gdan// nyon mongs mgo bo gnon pa dang // rnam kun ma lus gcod pa dang // thabs dang shes rab zung du ldan// nyes pa'i skyon gyis ma gos pa// rnam rtog thams cad rab tu bcom// de steng hUM las rdo rjer gyur// de las dpal ldan gnyis kyi bdag // nyon mongs kun sel gtum po'i gzugs// zhes pa ni/ de steng ni gdan de rnams kyi thog tu'o// hUM las zhes pa 'od zer gyis las gnyis byas te/ rdo rjer gyur pa'o// yang gnyis kyi las byas te/ de las dpal ldan gnyis kyi bdag ni// mchog thun mong gi bdag por snang ba'o// nyon mongs kun sel ni mthong bas spang ba dang bsgom pas spang ba rnams so// gtum po'i gzugs ni yum med pa ste/ spang bya phyir rgol ba rnams la gtum po'o// rigs lnga'i sangs rgyas dbu la brgyan// mthing ga gos sngon sku la gsol// rdo rje dril bu lag na thogs// thun mong las dang rjes mthun no// mchog kyang thogs pa med par ro// sbrul bzhis lus la rnam par brgyan// spyan dmar mche gtsigs sbrul nag za// rin chen dpa' bo'i chos kyis brgyan// brkyang bskum khro bo brjid pa'i zhal// gsus khyim che zhing 'jigs pa can// zhes pa ni/ rigs lnga'i sangs rgyas dbu la brgyan pa ni phung lnga dag pas rigs lnga de ye shes lnga'i ngo bo dang ldan pa'o// mthing gar gnas pa ni don stong pa nyid la 'gyur ba med pa'o// gos sngon sku la gsol ba ni rigs 'dzin pa ste dar ljang gu'i kha chag can no// rdo rje ni lag g.yas na thogs te thabs kyi rang bzhin rtse lnga la khyung lnga dang sa bon bkod pa'o// g.yon dril bu thogs te shes rab kyi rang bzhin/ thun mong las dang rjes mthun ni/ thun mong gtso bor bsgrub pa la phyag mtshan gdul bya'i dbang gi skabs dang sbyar ro// mchog kyang thogs pa med par ro ni/ mchog gtsor sgrub pa la zung du 'brel pa'i rang bzhin no// sbrul bzhis lus la rnam par brgyan ni// rgyal rigs rje'u rigs bram ze dmangs rigs rnams// kha dog ser po dmar po dkar po dang // nag po zhabs gdub la sogs byas pa'o// spyan dmar ba ni sems can la thugs rjes chags pa'o// mche ba gtsigs pa ni bdud bzhi dang sdang ba 'dul ba ste don byed pa'i rtags sbrul nag za ba ni nyon mongs pa'i gdug pa [(]mjoms [,]'joms [)#]pa'o// rin chen dpa' bo'i chas kyis brgyan ni/ rin po che'i rgyan dang dpa' bo'i chas kyis brgyan pa'o// brkyang bskum ni don gnyis mdzad pa'o// khro bo brjid pa'i zhal ni khro chags gnyis kyi tshul gyis don mdzad pa'o// gsus khyim che ba ni stong pa nyid kyi rang bzhin zab pa'i don no// 'jigs pa can ni gzhan gyis mi tshugs pa'o// de gsal mdun du ye shes dgug// bgegs bsal mchod dang gtor mas mnyes/ zhes pa ni/ de gsal mdun du ni dam tshig pa rags pa dang phra ba gsal ba'i mdun du ye shes pa dgug ste hUM gi 'od kyis 'og min gyi gnas nas ye shes pa'i lha rnams dgug ces pa'o// badzra sa man+ta dzaH zhes pa dang 'brel to// bgegs bsal ni ye shes pa dang lhan cig pa'i bgegs rnams bskrad pa ste/ oM badzra yak+Sha hUM phaT ces pas 'byer bar byed pa'o// phyin ci log gi rtog pa bsal ba'i phyir gsung gi tha snyad tsam du yang mi 'gyur ro // de ci'i phyir zhe na/ de gnyis 'gal ba'i phyir ro// mchod dang gtor mas mnyes ni phyag sngon du byas te dngos sam mchod pa yid kyis dbul ba'o// gzhan yang mchod pas mnyes par bya ba'o// de nas gsol ba gdab par bya ste/ e ma ho dpal ldan gos sngon can// lus kyi rtog pa bsal ba'i phyir// ye shes thugs rje chen po'i ngang // bdag lus ye shes skur byin rlobs// zhes gsol ba gdab bo// tshig gnyis su ngag dang yid la gzhug par bya'o// de nas sku gsung thugs gnas su// yig 'bru gsum las 'od byung nas// mi sdug yig 'bru 'od kyi gzugs// bsdus shing bsregs te sbyong ba las// ye shes gsum ni gnas su gnas// zhes pa ni gsol ba gdab pa'i rjes de nas sku gsung thugs kyi gnas su yig 'bru gsum ste/ oM AHhUM bkod la/ de gsum las 'od byung nas mi sdug ste lus kyi sdom mam sdig pa'i gzugs su yig 'bru ngag gi kaM nag por yid kyi gzugs te/ yid kyi 'od dpung nag po'i gzugs su snying gar bsdu'o// de rnams snying gar bsreg pa'o// spyi bor sbyar te bkru ba'o // 'od zer gyi rtsal gyi las so// gnas gsum du rigs kyi lha gsum grub ste/ de yang ye shes gsum ni gnas su ste/ rang rang gi rigs la ye shes pa'i lha bstims pa'o// ye shes rigs lngas byin gyis brlab// dbang bskur mi bskyod rigs lngas brgyan// oM sarba ta thA ga ta gu h+ya a b+hi Shiny+tsa zhes bya ba'i sngags kyis ngag yongs su dag par byas te zhes pa ni/ bla mas rig sngags gsol ba gdab// ye shes rig sngags byin brlabs te// dbang bskur gsol ba gdab pa ni// oM la sogs pa brjod pa'o// dbang bskur zhes ni gsungs pa ste// rigs lnga shar nas chu yi dbang // zhe sdang rnam par sel ba dang // me long ye shes rgyud la gnas// lho nas dbu rgyan dbang bskur bas// ser sna rnam par sel ba dang // mnyam pa nyid kyi ye shes gnas// nub nas rdo rje'i dbang bskur bas// 'dod chags rnam par sel ba dang // so so thar pa'i ye shes gnas// byang nas dril bu'i dbang bskur bas// phrag dog sgrib pa sel ba dang // bya ba nan tan ye shes gnas// dbus su ming gi dbang bskur bas// ma rig mun pa sel ba dang // chos dbyings ye shes gnas pa'o// de la rtags dang rgyas gdab ni// mi bskyod rigs lngas brgyan pa ste// mi bskyod gtso bor gnas pa'o// lus kyi dri ma rnam par sbyang // ngag yongs su dag par bya ste zhes pa/ gsang ba'i dbang ni rab tu blang // rigs lnga yab yum snyoms par zhugs// thugs rje chen po'i ngang du zhu// thig le AHdang hUM rnams la// a b+hi Shiny+tsas sbyin par bya// a ho su khas lces blangs la// ngag las gyur pa'i dri ma rnams// thams cad dag ste nus mthu can// dbyangs dang rdo rjer gyur pa'o// thun mong gtso bo gnyis pos grub// gzhan rnams mos pa tsam nyid do// mchog la rdzogs par blang bar gsungs// sems ni yongs su dag bya ste// don gyis gnas par shes par bya// lha mo 'di yang mtshan nyid ldan// lag pas bzung ste gsol ba btab// dag pa bzhi yi dbye ba las// gnyis med ye shes gnas pa'o// de nas yan lag drug gis bskyed// bzhi pa phyag rgya chen por gnas// gsang sngags bzlas so zhes pas dbang gi rjes de nas sngags bzlas pa'o// gsal ba rnam gnyis rags dang phra // bdag dang gzhan gyi rnam pa la gsal bar byed pa de nyid do zhes pa ni/ gsal ba rnam gnyis rags dang phra na rags pa gsal ba gtso bo gsal ba ste sku mdog dang rgyan cha gsal ba'o// phra ba gsal ba ni sems dpa' sum brtsegs gsal ba'o// bdag ni bdag lhar gsal ba/ gzhan gyi rnam pa ni gzhal yas khang dang bsrung ba gsal ba'o// gsal bar bsgom pa de nyid do zhes pa'i don to// rgyud rnams sbyong ba'i bzlas pa ni// rags pa dang ni phra ba'o// rags pa gnyis te ba thag dang // ba thag med do gnyis ka la// mgal me phreng ba nyi ma'i tshul// phra ba'ang gsum du byung ba ni// hUM bskul sreg pa raM yin te// lte bar bkru ba spyi bo a// zhes pa ni/ dri ma sbyong ba'i bzlas pa la// rnam pa gnyis su shes bya ste// rags pa dus mnyam gdon la sogs// phra ba rim pas bya ba'o// rags pa la zlos lugs gnyis te// ba thag yod pa ni lus ngag yid kyi skud pa 'brel pa'i tshul du dus mnyam du snying ga nas sdom mam sdig pa'am yi ge 'od dpung du 'don pa ste/ sarba pA paM u tsa ta ya zhes pa dang 'brel to// de rnams ma lus lte bar raM la sems bsregs te/ da ha dz+wa la raM zhes pa dang 'brel to// thal ba ma lus pa spyi bo nas haM dkar pos chu rgyun phab ste/ sarba pA paM shud+d+hou0f85haM zhes pa dang 'brel to// ba thag med pa ni 'od kyi skud pa sbrel ba ma yin te/ 'od zer gyis lus ngag yid kyi las ngan pa rnams 'byed pa ste/ nor bu chu 'thung ba bzhin no// gnyi ga la ste rags pa dang phra ba gnyi ga la tshul 'di nyid de mgal me bar ma chad pa'o// phreng ba yig 'bru la 'od zer gnas pa'o// nyi ma ni 'od zer lus yongs la khyab pa'o// phra ba'ang gsum du byung ba ni dus mnyam yin te re mos rim gyis gsum 'byung ba'o// hUM bskul sreg pa raM yin te/ lte ba bkru ba spyi bo a ni lus kyi snying ga nas sdom gyi gzugs su bton/ lte bar raM las bsreg // spyi bo as bkru ba'o// ngag gi kaM nag po ru yid kyi 'od dpung du gdon pa dang sreg pa dang bkru ba rim gyis so// mtshan ma 'dod pa'i bzlas pa la// rnam pa lngar ni 'dir ma byas// zhes pa ni/ mtshan ma bsnyen pa skyel ba'i bzlas pa la// gzhan dag na rnam pa lngar bshad pa yod de/ 'di yi don ma yin no// snying gar bskor ro mtshan ma 'byung // ba thag gzings dang dmigs pa med// 'od zer dkar dmar 'phro 'du dang // raM dang hUM las me byung bas// zhes pas khyad par gyi don te/ 'di bzhir shes par bya ste/ bsnyen pa ni snying gar bskor ro mtshan ma 'byung zhes ba'i don te/ grangs kyi bsnyen pa skyel 'dod na// 'bum tsho gcig dang gnyis dang gsum// gsum dang bdun dang bye ba'o// snyigs ma'i dus su nyi shu ste// gsum la re re spyi ru gcig // de ltar nyi shu rtsa bzhi'o// rtsa ba'i sngags la gtso bor bskyal// snying nang ye shes sems dpa' yi// rdo rje hUM la bskor ba ste// mgal me phreng ba nyi ma'i tshul// de la rtags rnams 'byung ba'o// nye ba'i bsnyen pa ni/ ba thag gzings dang dmigs pa med ces pa'i don te/ thugs ka'i hUM las 'od zer 'og min du ye shes pa la phog ste mchod pas tshur 'dus te ye shes kyi byin rlabs bstim pa'o// oM badzra tsaN+Da ma hA ro Sha Na hUM phaT/ oM rA dza ma hA ga ru Da hUM hUM hUM 'di rnams bzlas pa'i don te/ de bzhin du bskyal ba'o// 'od zer dkar dmar 'phro 'du dang // zhes pa ni bsgrub pa'i las ston pa'o// sa bon las 'od zer 'phros te dgug la ye shes pa la 'od zer gyis mchod nas mnyes te/ de las 'od zer gnyis byung bas las ngan pa dang sgrib pa dang nus mthu rnams dmar pos bsreg pa'o// nyi ma rnams dkar pos 'grub pa'o// sngags ni rtsa ba'i sngags dang 'byin pa'i sngags dang bcu gcig pa dang lnga pa'o// 'di yang de ltar shes par bya'o// da ni sgrub pa chen po las brtsam par bya ste/ raM dang hUM las me byung bas zhes pa'i don to // sems dpa' sum brtsegs kyi rdo rje'i lte ba'i hUM dmar nag dang / lte ba'i raM las me 'bar te/ sor gcig gam gnyis sam khru gang la sogs pa 'phros te/ me shin tu drag cing rtsub pa myur ba che ba'i rang bzhin can/ de rnam smin gyi lus bag chags ngan pa nyon mongs pa can gyi yid bgegs kyi gnod sems nus mthu las kyi sgrib pa rnams bsreg pa'o// 'od 'og min du 'phros pas bde bar gshegs pa thugs rje me'i phung por 'dus nas/ de rnams me gnyis bsreg pa'o// sngags bzlas pas kyang me'i rang bzhin du byung ste bsreg pa'o// ngag gi sngags bzlas pa yang // gzungs ring gtso bor bya ste/ oM badzra tsaN+Da ma hA ro Sha Na hUM phaT/ kasta stam gu li tsa la na sarba be tsa A mardza nA nA ga mA ra ya phaT/ ha pa oM pa khri oM rA dza ma hA ga ru Da hUM hUM hUM/ yang na zlos pa dang skor bzlog tu shes par bya'o// de ltar bsregs te rnam par byang ba'i sems nyid las/ ye shes lus su gsal bar snang // zhes pas/ gtso bo dang phyag g.yon pa'i bya khyung dang gnyis tha mi dad pa lha'i ngo bo me'i rnam par grub pa'o// thun bzhi'i rnal 'byor gyi rjes la/ lha dang sngags 'di rnams kyis ngan song las sgrol bar 'gyur/ nad kyi sdug bsngal las thar bar 'gyur/ gnod pa'i bgegs la 'chi snyam pa'i 'jigs pa 'byung // mchog dang thun mong gi dngos grub ma lus pa thob par 'gyur// sngags rnams kyi gsham du nad dang sdug bsngal thams cad byang bar gyur cig swA hA hUM phaT ces btags shing sems bskyed par bya'o// de ni mtshan ma 'dod pa'o 'byung ste/ grub rtags thon pa'i rtags gsum las// 'od sgra sku ston sgyu ma dang // zhes pa ni rtags rnam pa gsum 'byung ste/ lha grub pa gos sngon po gon pa me tog sngon po thu ba nyi zla'i steng na 'dug pa la sogs pa'o// sdig pa dang nad thon rtags ni lus las mi gtsang ba la sogs pa dang / rnag khrag la sogs pa 'byung ba'o// rtags gsum pa ni sdig sbrul la sogs bsreg cing 'tshod pa'o// dngos su 'byung ba'i mtshan ma ni 'od kyi phung po'am/ 'od zer gyi rnam pa'am/ gzha' tshon rnam par 'byung ba'o// dbugs 'byin pa'i sgra'am/ lha'i sgra'am chos ston pa'i sgra'o// sprul pa la sku gcig gi zhal mthong ba'am/ mang po'i zhal mthong ba'am/ dpag tu med pa'i zhal mthong ba 'byung ste/ tha ma dang 'bring dang rab tu 'byung ba'o// de lta bu'i rnam pa byung yang // bden pa'i dngos por gang yang grub pa med de/ gang zhig yod par rtog pa yang // 'di yang sgyu ma'i mtshan nyid min// gang zhig med par rtog pa yang // 'di yang sgyu ma'i mtshan nyid min// gang zhig gnyi gar rtog pa yang // 'di las sgyu ma'i mtshan nyid min// rtogs dang brtag par bya ba dag // gnyis su bzung na bdud kyi las// rnam par snang ba sems nyid de// gang du yang ni grub pa med// ces gsungs so// de tshe gnyis dang ldan nam mi ldan yang rung ste bsod nams kyi las tshogs dang gtor ma la sogs pa bya'o// dga' ba'am mi dga' ba'i sems sgyu ma'i blos bzlog pa'o// de rjes sangs rgyas lung ston 'byung // zhes pas/ de la mkha' 'gro rnams dang byang chub sems dpa' rnams kyis byin gyis rlob par byed do// sprul pa'i sku'i sangs rgyas mang pos lung ston to// zhing khams 'di zhes bya bar 'khor dang gdul bya dang bstan pa 'di srid gnas so zhes ston par 'gyur ro// grogs ni khrus dang sreg dang tshe// bdud rtsi klog 'don maN+Dal dang // tshogs dang sbyin sreg gsad pa dang // tsha tsha gtor ma la sogs pa// 'di yang grogs su 'gro ba yin// de nas gser la sogs pa 'grub// ces pa ni bskyed rdzogs kyi grogs bstan pa yin te/ khrus ni phyi dang nang ngo // dri'i rnam pa dang / rnam par mi rtog pa ste/ thams cad sel bar byed do// sreg pa ni nang gi sbyin sreg ting nge 'dzin kyis sdig pa bsreg pa ste grogs so// tshe ni phyi'i tshe bsring ba'i las kun bya ba dang // nor spel ba lha rnam thos bu brten te spel ba'o// nang gi tshe rin po che'i ga'u'i nang du gnas bcas te brtan par bya'o// bdud rtsi ni bdud rtsi rnam pa lnga dang 'brel pa ste/ bcud len thabs dang 'brel pa'o// klog 'don ni bka'i rgyun 'bum kha thon nam glegs bam la tshul bzhin du klog // kun chub par byed yid la byed pa'o// maN+Dal ni bla ma rdo rje 'dzin pa la dbul ba'i rim pa'o// tshogs ni tshogs kyi 'khor lo dang / tshogs kyi mchod pa dang / dpa' bo dang dpa' mo'i ston mo bya'o// sbyin sreg ni phrin las bzhi'i sbyin sreg ste dngos grub bzhi 'grub pa'i sbyin sreg go// gsad pa ni skyed par byed pa'i rgyu gsad pa'o// bla ma dang dkon mchog gi sku dgra rnams mngon spyod kyi las brtsams pas te snying rje'i bsam pa dang ldan pas gsad pa'o// tsha tsha ni sku gsung thugs kyi rten bzhengs pa'o// gtor ma ni phyi nang du shes par bya'o// sogs pa'i don ni las bcu dang bsod nams kyi las so// 'di yang grogs su 'gro ba yin te / dngos grub gnyis thob par byed la gtso bo ma yin yang 'di rnams bskyed du 'gyur te/ nyams su blang ba'i rim pa'o// de rnams ldan na gser la sogs pa 'grub ste/ thun mong gi dngos grub brgyad 'grub bo// yum lcang lo can gyi rgyud las/ ri lu rkang mgyogs mig sman dang // gter dang dgra bo tshar gcod dang // gnod sbyin mo dang bcud kyis len// ral gri 'jig rten dngos grub brgyad// bzlas pa tshogs dang gtor mas 'grub// ces gsungs so// mchod 'dod pa yi sems can gyis// zhes pa ni rdzogs pa'i rim pa'i man ngag ston pa yin te/ mchod 'dod pa ni phyag rgya chen po'i 'bras bu 'dod pa'o// sems can ni rigs dang ldan pa gang zag de gtso bor grub pa'o// thabs dang shes rab 'khor lo dang // snying nang sbyor ba gsum gyi rtsa// thig le thig le yi ges mtshan// dbus su thabs dang shes rab 'bar// thig le ye shes gsal bar 'bar/ / zhes pa ni/ thabs dang shes rab 'khor lo bzhi ni spyi bo mgrin snying lte ba bzhi/ zung du 'brel pa'i 'khor lo la// 'og ma gnyis po shes rab ste// gong ma thabs su yang dag bshad// a wa d+hUtI dbus gnas te// la la nA dang ra sa nA// g.yas dang g.yon du gnas pa'o// snying po'i tshul du gnas pa'o// rtsa 'dab sum cu rtsa gnyis dang // bcu drug pa dang de yi phyed// drug cu rim gyis gnas pa'o// thig le thig le yang dag mtshan ni 'khor lo dbye ba de rnams la/ A li nyis 'gyur rkyang pa dang // sde tshan brgyad du yang dag gnas// kA li nyis 'gyur rnam dbyes mtshan// g.yas pa'i rtsa na A li ste// g.yon pa nyid na kA li'o// thig le 'khyags pa'i tshul du gnas// snying dbus su thabs dang shes rab 'bar ni/ snying nang nyi zla'i bar du ni// A li thig le ye shes gsal bar bsams ni haM AHoM hUM gi yi ge ni/ thig le'i tshul du gnas pa ste// thig le gsal ba ye shes rgyu// de la ye shes brtags pa'o// u ma dbyings nas sprul pa ru// ye shes gsal ba dbyings la thug // de tshe mi gnas bsam dang bral// zhes pa/ dbu ma dbyings nas sprul pa ru// 'og gi lam gyi gnas su ni// rlung sngon kha dog rnam lnga bskyed// gtum mo'i me ni rab tu bus// rtsa gsum nang na yar la zhugs// 'khor lo rim gyis gsal bar 'byung // gsal zhing zhu bas bde chen 'byung // ye shes gsal ba dbyings la thug ni 'od zer tshangs pa'i gnas nas 'phros/ phyogs bcu'i sangs rgyas thams cad kyi// ye shes thig le'i rnam pa bkug // gnas su zhugs nas gnyis med 'dres// de tshe mi gnas bsam bral 'byung // de ltar du ni bsgoms pa la// phyag rgya chen po skye ba ste// bsam dang rtog pa'i yul las 'das// tshig dang sgra yi yul las 'das// gang du yang ni mi gnas so// 'gro ba'i dbang po gang dang gang gi rtsa// kha phye steng du thig le bsam// zhes pa ni 'gro ba'i tshe/ dbang po yul la 'phro 'gyur na// dbang po gang dang gang gi rtsa// dbang po lnga po gang yang rung // gzugs sgra de bzhin yul rnams la// 'dzin par byed pa'i rtsa rnams la// kha phye ste/ dbang po yul dang yul can gnyis// de gnyis thig le stong par bsgom // 'od gsal me yis sbyangs pa ste// de ltar du ni bsam zhes gsungs// ba thag phug nas thig le la// thim mo de la blo gtad pas// mtha' 'das rang bzhin med pa'o// zhes pa ni/ ba thag ces ni 'brel pa ste// gzung 'dzin gnyis su btags pa'o// phug pas rab tu 'joms pa'o// snang ba lam du byed pa yin// snang ba thig le'i rang bzhin no// snang ba stong pa gcig tu thim// stong pa rang bzhin dngos de la// mi rtog pa yi blo gtad pas// mtha' 'das rang bzhin med pa ste// gang du yang ni grub pa med// brjod min rtog min lhan cig skyes// 'jug pa ba thag bzhi po yang // srid gsum 'joms pa'i rang bzhin te// stong pa ba thag bzhi por thim// zhes pa ni/ 'jug pa rnam shes 'pho 'jug ste// ba thag kun du brtags pa'o// bzhi po yang ni tha dad med// skye ba rmi lam srid pa gsum// srid gsum zhes ni rab tu bshad// de rnams srid pa'i rang bzhin te// ro mnyam gcig tu rtogs pas so// stong pa ba thag bzhi por thim// chos kyi dbyings kyi gnas lugs la// 'bras bu rtog pa'i stong nyid thim// ma la bu ni thim pa ste// rtog pa thams cad bcom pa'o// dbang po thig le med pa la// u ma chen po dbyings nyid du// ye shes phra mo las kyis spro// 'byung 'jug phra ba ba thag ni// skor bdun 'ong dang 'gro bas 'grub// ces pa ni/ rlung rkyang pa la sgom pa ste// dbang po thig le med pa la rtsa dang thig le mi sgom pa rlung rkyang pa la sgom pa ste/ rdo rje'i bzlas pa bya ba'i don no// rlung ni 'khor bar bskyed pa'i rgyu yin pas// de rgyu lam du 'gro bar shes// rgyu lam 'bras bur rnam par bshad// yang dag don la dbye ba med// dbus ma a wa d+hU tI'o// bde ba chen po 'byung ba'i gnas yin pas dbyings so// ye shes rlung g.yas g.yon spro ba'o// 'byung ba phyir 'byung ste hUM gi ngo bo'o// 'jug pa rlung nang du oM gyi ngo bo 'jug pa'o// phra ba ni rtog pa rags pa stong pa ste/ gnas pa a skye ba med pa'i don du bsgom ste/ rlung ba thag dang 'dra ba de la brten pa'o// thun tshod ni skor bdun la sogs te/ chu tshod dang / chu srang dang / dbyu gu dang thun tshad la sogs pa'o// de la brten nas dngos grub 'byung ba'o// de la rtags 'byung ba yi don// rtags phyag rgya'i ye shes chen po thob par 'gyur zhes pa ste/ du ba smig rgyu srin bu me khyer mkhar snang rtags // 'bras bu phyag rgya chen po thob par 'gyur// bde chen sku la sogs pa gnyis med 'byung // don rnams ma lus rdzogs par mdzad// 'di ni gang zag snod can las/ shes pa bdud rtsi dang 'dra ba 'di gang zag snod can la bstan pa yin te/ dad ldan nga rgyal med cing don la phyogs// brtson 'grus ldan zhing zab mo'i don la mos// bla ma la gus dge la rin chen rigs// gzhan la bstan par bya ba min// gang zag tshul 'chos g.yo can rnams// gsang sngags phrag khyer ngan song rgyu// de la sbyin par mi bya'o// zhes gsungs so// mtshan nyid ldan pa'i gang zag gis// bsgrubs na mkha' spyod la sogs pa// thogs pa med par 'byung bar 'gyur// tshul bzhin sgrub pa'i gang zag la// dngos grub klu mo mkha' 'gros ster// zhes gsungs so// brgyud pa'i rim pa man ngag 'di bkod pas// tshig dang don la nyes pa shor srid na// rigs lnga bde bar gshegs pa dang // mkhas pa rnams la bzod par gsol/ zhes gong ma rnams la bzod par gsol ba'i don te/ blo gros rin chen la sogs bde gshegs mkha' 'gro rnams la'o// dgos pa'i don ni/ khengs pa rnyed pa bkur sti la sogs min// phyi rabs rtsod pa'i dus su sems can dngos grub 'byung // zhes pa'o// 'di brtsams pa yi bsod nams kyis// khams gsum sems can ma lus kun// rags dang phra ba'i rtog pa yongs spangs nas// yongs su dag pa'i sa thob shog // ces pa bsngo ba'i don te/ sems can kun gyis spang bya rnams spangs nas// phyag rgya chen po'i sa thob par shog // ces pa'o// blo chung bdag gis brtsams par mi 'os te// dman mos sems can don gyi phyir// tshig dang don la nyes srid na// de nyid khyed rnams bzod par mdzod// bdag gis 'di brtsams bsod nams kyis// 'gro ba ma lus thams cad kun// de nyid don ni rab rtogs shog // bdag kyang 'gro don byed par shog // klu'i byang chub kyi sgrub thabs kyi rnam par bshad pa zhes bya ba rdzogs so// // slob dpon nA gArdzu na zhes kyang bya/ klu sgrub snying po zhes kyang bya/ klu yi byang chub zhes kyang bya/ klu sgrub snying pos mdzad pa rdzogs so// 