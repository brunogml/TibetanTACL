@##// lag na rdo rje lce dbab kyi sngon 'gro'i lag len rnal 'byor spyod lam brgyad pa bzhugs/ @##// bcom ldan 'das phyag na rdo rje gos sngon po can la phyag 'tshal lo// rnal 'byor pa rnams rgyun du bya ba'i cho ga ni/ thun mong gi spyod lam brgyad kyis bstan te/ khrus dang / mchod pa'i rnal 'byor dang / zas dang / skom dang / gtor ma dang / sgom pa bzlas brjod kyi spyod lam brgyad do// dang po khrus kyi rnal 'byor ni// rang nyid bskyed pa'i rim bsgoms te// rin chen bum pa mdzes pa ru// chu gtsang srog chags med pa dang // tsan+dan la sogs dris su dgang // bdag gi thugs ka'i sa bon gyis// bum pa sbyangs te b+h+rUM gyis bskyed// de ru lha bskyed ye shes bstim// mchod byas sngags ni bzlas nas su// grangs ni thim nas 'od du zhu// rang gi thugs ka'i sa bon gyi// yi ge paM bsgom pad+mar gyur// de nyid nam mkha'i steng phyogs bsam// de steng sangs rgyas spyan la sogs// rdzus skyes bum pa thogs pa bsam// rang bzhin dkyil 'khor lha mo yang // bdud rtsi bum pa thogs nas su// bkra shis rdo rje glu len cing // bdud rtsi dkar po dri med kyis// rang gi spyi bor blugs par bsam// dri med dag nas mi bskyod 'gyur// de ni dus chen khyad par du// rgyun du 'grub na bsod nams che// de ni khrus kyi rnal 'byor rgyas pa'o// de las bsdus pa 'dod pa la// rang nyid stong pa'i ngang las ni// sa bon las ni lhar bskyed de// khrus kyi bum pa dag la yang // sngags btab sbyangs te bdud rtsir gyur// thugs ka'i hUM las 'od zer 'phros// rang bzhin dkyil 'khor lha la phog // lho mo bum pa thogs pa yis// bdud rtsi'i chu blugs sgrib pa dag // de las shin tu bsdus pa ni// skad cig rdzus skyes lha ru bsam// thugs ka'i hUM las 'od zer 'phros// chu la phog pas bdud rtsir gyur// lha mo bum pa thogs pa yis// khrus byas dri ma dag par 'gyur// de dag kun gyi sngon du ni// sems bskyed pa dang ldan byas te// bdag dang sems can thams cad kun// phyag rgya'i dngos grub thob bya'i phyir// bdag gis khrus ni 'di bya'o// mthar smon pa yi byang chub sems// phyag rgya'i mchog tu bsngo bar bya'o// de rnams sngags dang phyag rgya ni// oM badzra snA na hUM phaT/ phyag rgya rdo rje khu tshur gnyis// mthe bong bsgreng ste spyi bor bzhag // yang na rgyud gzhan so so yi// sngags dang phyag rgya dag gis bya// dbang bskur khrus dang ldan pa yin// de nas mchod pa'i rnal 'byor bstan// sa gzhi skyon spangs yon tan ldan// ba yi rnam lngar ldan pa yis// maN+Dal yid 'ong mdzes par bya// tshad ldan dbyibs ldan de la ni// dang por dri ldan chu yis ni// byugs tshe nyi zla'i gdan du bsam// de steng me tog 'grems pa'i tshe// pad+ma dag tu gyur bar bsam// de gsum sngags dang brjod par bya// mchod pa dri med bshams nas kyang // rang nyid cho gas lhar bskyed de// rang gi thugs kyi sa bon las// 'od 'phros thugs ka'i lha yang gsal// pad+ma'i steng du gzugs brnyan shar// de nas sngags dang phyag rgya dang // ting 'dzin ldan pa'i 'od zer gyis// ye shes lha ni spyan drangs te// gzugs brnyan nyid la bstim par bya// yang na 'od zer 'phros pas su// bla ma spyan drangs sgrib pa sbyang // mi bskyod gyur nas dbu la bzhugs// dang po phyag ni btsal bya ste// de nas mchod pa rgyas par dbul// de yang dang po bla ma la// de nas dkyil 'khor lha la dbul// mchod pa dbul ba'i dbul sa yang // dang po me tog gdan bsam ste// zhabs gnyis la ni dbul bar bya// de nas zhal bsil gdong dang phyag // 'thor 'thung zhal gyi nang du dbul// nye reg thugs kar byug par bya// yon ni zhabs kyi drung du dbul// sku khrus dbul dbul bar bya// bdug spos shangs la dbul bar bya// me tog dbul dbul bar bya// lha bshos ljags la dbul bar bya// sil snyan snyan la dbul bar bya// rin chen mdzod spur dbul bar bya// gdugs dang rgyal mtshan la sogs pa// sku nyid la ni dbul bar bya// de ni phyi yi mchod pa'o// nang gi mchod pa 'di lta ste// sgeg mo la sogs lha mo rnams// sprul la mchod pa dbul bar bya// gsang ba'i mchod pa bdud rtsi yis// lha rnams dgyes pa bskyed par bsam// de 'og rtsa ba'i ltung ba rnams// rang gi blo la bgrang bsngo bya// nyes pa gang byung de la ni// ched du gtang de bshags pa bya// dang por bsam pa gtsor byas te// tshig gis kyang ni bshags pa bya// de 'og yi ge brgya pas sbyangs// de nas 'jig rten 'das pa dang // 'jig rten pa yi dge ba la// dga' ba bskyed de rjes yi rang // de 'og bla ma dkyil 'khor dang // sangs rgyas byang chub sems dpa' la// mya ngan mi 'da' gsol ba gdab// de nas chos kyi 'khor lo ni// bskor bar yang ni gsol ba gdab// de nas bla ma sangs rgyas dang // byang chub sems dpa' dag la yang // skyabs su mchi zhing lus kyang dbul// de 'og sdom pa gzung bar bya// rol mo sil snyan ldan pa yis// rdo rje sngags ni mgur bcas nas// nyi shu rtsa gcig bdun gsum gyis// lha rnams la ni bskor bar bya// de 'og mchod sogs dge ba rnams// byang chub chen por bsngo bar bya// ye shes gshegs nas ting 'dzin bsdu// de nas ci bder don gzhan bya// de ni mchod pa rgyas pa'i tshad// de las bsdus pa 'dod pa rnams// maN+Dal dngos sam yid kyis bsam// rang nyid stong pa'i ngang las ni// sa bon las ni lhar bskyed de// ye shes dkyil 'khor spyan drangs te// rdzas rnams dngos su ma 'byor yang // sngags dang phyag rgya ting 'dzin gyis// mchod pa rnam lnga gsang mchod tsam// yid kyis bshags pa la sogs bya// shin tu bsdus pa 'dod pa la// rang nyid skad cig lhar bsams te// bla ma yi dam lha la sogs// rdzus skyes tshul du mdun du bsam// bsam pas bdud rtsi mchod pa dang // sdig pa bshags dang dge rtsa bsngo// 'di ni shin tu bsdus pa'o// zas kyi rnal 'byor bstan pa ni// rang nyid cho gas lhar bskyed la// lte ba'i 'og tu rlung bsams te// de steng 'byung ba me bsam mo// rlung gi me lces snying gar slebs// snying ga'i dkyil 'khor lha gsal te// 'od kyi khang pa'i nang na 'bar// lce ni hUM las rdo rjer bsam// yar rkan paM las pad+ma bsam// de nyid thabs dang shes rab ldan// yang na kha ni dgang gzar bsam// lag pa blugs gzar nyid du bsam// zas rnams byin gyis brlab pa ni// snod ni a las ka pA la// rdzas ni bdud rtsi'i yi ge yis// bdud rtsi rnam pa lnga ru bsam// de 'og raM dang yaM las ni// me dang rlung gi dkyil 'khor ni// gru gsum zla gam ba dan can// thod pa'i nang gi yi ge gsum// mu tig bstar la brgyus pa bzhin// de steng rdo rje'i lte ba la// yi ge hUM gis mtshan par bsam// de steng zla ba'i dkyil 'khor la// yi ge oM gyis mtshan par bsam// yi ge hUM gi 'od zer gyis// ba dan bskyod pas rlung byung ste// rlung gis me sbar bdud rtsi bzhu// hUM gis bsdus shing AH sa su zhu// oM gyis kha dog dkar por bsgyur// slar yang gyen du spros pas su// steng gi oM bskul 'od zer 'phros// rang bzhin lha yi mdzod spur phog // gnyis med rol pas byang sems phab// dang por oM phog zla ba zhu// dam tshig dang 'dres rdo rje phab// cha gnyis gcig 'dres rdo rjer zhu// bdud rtsi dri med dkar po des// snying ga'i lha la mchod byas te// sbyin sreg tshul du bza' bar bya// zas kyi rnal 'byor rgyas pa'o// rang nyid lhag pa'i lhar bsams te// snying gar lha yi rnal 'byor bsam// zas rnams byin gyis brlab pa ni// pad+ma mdzes pa'i snod dag tu// bdud rtsi rnam pa lnga bsams te// lag pa g.yon pa'i zla steng nas// oM las 'od 'phros bdud rtsi bsregs// g.yas kyi nyi ma'i steng nas ni// AHlas 'od 'phros bdud rtsi spel// gnyis ka las ni hUM 'phros te// bdud rtsi rnams ni 'od du 'bar// ho las 'od 'phros bdud rtsi zhu// de nas thugs ka'i lha mchod do// de ni bsdus pa'i rnal 'byor ro// skad cig rdzus skyes rnal 'byor gyis// bdag dang thugs ka'i lha gnyis gsal// thugs ka'i hUM las 'od 'phros pas// zas la sogs pa bdud rtsir bzhu// slar yang ye shes bdud rtsi 'bab// cha gnyis 'dres pa'i bdud rtsi de// thugs ka'i lha la mchod par bya// shin tu bsdus pa'i rnal 'byor ro// btung ba'i rnal 'byor bstan pa ni// rang nyid bskyed pa la sogs ni// zas kyi rnal 'byor nyid dang mthun// btung ba byin gyis brlab pa ni// snod ni a las ka pA la// byin gyis brlabs nas de nang du// byang chub sems kyi sa bon bsam// thugs ka'i yi ge'i sa bon las// ha 'phros pas ni rnam rtog sbyangs// hrIH sa ni 'od 'bar ro rnams sbyangs// hos ni dri med bdud rtsir bzhu// lag pa g.yon gyi mthe bong ni// hUM gis sa gzhi byin gyis brlabs// srin lag gsum las ri rab tu// byin gyis brlabs pa'i bang rim las// yi ge maM las 'od 'phros te// de bzhin gshegs pa'i smin mtshams phog // yab yum gnyis med sbyor ba las// byang chub sems kyi bdud rtsi bab// yang na yum chen mA ma kI// bdud rtsi thogs pa dpag med byung // dam tshig bdud rtsi'i nang du bya'o// cha gnyis gcig tu 'dres pa yi// bdud rtsi ri rab dag gis bsrubs// ri rab nyid kyang 'od du zhu// bdud rtsi dri med dkar po des// thugs ka'i dkyil 'khor lha rnams la// sbyin sreg tshul lam mchod pa yi// tshul gyis 'thungs pas bde ba bskyed par 'gyur ba'am// yang na bdud rtsi'i mchod pa ni// phyi rol maN+Dal snod steng du// chos 'byung gru gsum bri bar bya// me tog tshom bu dgod par bya// rdzogs pa'i rnal 'byor ting 'dzin gyis// ye shes dkyil 'khor spyan drangs te// pad+ma'i steng du bzhugs bsams la// so so'i rtsa ba'i sngags kyis ni// bdud rtsi'i 'thor 'thung mchod pa dbul// thabs dang shes rab dang ldan pas// rdo rje'i glu ni phra mo yis// lan gsum sku gsung thugs la mchod// de nas thugs ka'i dkyil 'khor mchod// de ni rgyas pa'i rnal 'byor ro// bsdus dang shin tu bsdus pa gnyis// zas kyi rnal 'byor nyid dang mthun// gtor ma'i rnal 'byor bstan pa ni// rang nyid bskyed rim tshul bsgoms la// gtor ma byin gyis brlab pa ni// zas kyi rnal 'byor nyid dang mthun// mchod par bya ba'i mgron rnams ni// 'jig rten 'das dang 'jig rten pa// mdun du paM las pad+mar bskyed// 'dab brgyad steng du dur khrod brgyad// dbus kyi lte bar e las ni// dar mo da ya'i chos 'byung bsam// de nas 'jig rten 'das par bskyed// phyi rol dur khrod brgyad la ni// 'jig rten pa yi 'khor rnams bskyed// rang bzhin dkyil 'khor rnam gnyis kyang // spyan drangs dam tshig dag la bstim// so so'i sngags dang phyag rgya yis// gtor ma bstabs shing phrin las bcol// sil snyan rdo rje mgur glur ldan// mchod cing bstod nas gshegs su gsol// ting 'dzin bsdus te dge rtsa bsngo// de ni rnal 'byor rgyas pa'o// bsdus pa stong nyid ngang las ni// sa bon las ni lhar bskyed de// gtor ma byin gyis brlab pa ni// zas kyi rnal 'byor 'bring dang mthun// shin tu bsdus pa'i rnal 'byor ni// skad cig rdzus skyes lhar bskyed la// gtor ma so so'i sa bon gyis// sbyang ba byas te gong dang mthun// de rnams gtor ma'i rnal 'byor ro// de nas spyod lam rnal 'byor ni// nang par langs pa'i tshe na ni// bdag rang yi dam lhar bsams te// 'gro ba pho rnams thams cad ni// bde gshegs sprul pa nyid du blta// 'gro ba mo rnams thams cad ni// bde gshegs yul gyi lha mor blta// snod kyi 'jig rten 'di dag kun// lha yi gzhal yas nyid du blta// thams cad sgyu ma'i rang bzhin du// thabs dang shes rab rol pas spyod// nyon mongs drag po langs tsam na// gang dang gang 'dul gnyen por bsten// 'gro ba sems can don bya snyam// 'dug na byang chub snying por 'jug // nub mo nyal ba'i tshe na ni// chos nyid stong pa'i ngang las nyal// dge ba'i bsam pas nyal bar bya'o// bsdus pa'i spyod lam bya ba ni// dang po nang par langs tshe dang // nyin mo thun mtshams bzhi rnams dang // nub mo nyal ba'i dus dag tu// rnal 'byor pa nyid gong bzhin bya// shin tu bsdus pa'i spyod lam ni// dang por nang par langs dus dang // nub mo nyal ba'i dus dag tu// spyod lam gong bzhin dran par bya// rnal 'byor de rnams kun la yang // sngon du byang chub sems bskyed cing dge ba byang chub bsngo// de ltar rgyun du byas pa yi// dge ba'i mthu yi byin rlabs kyis// phyag rgya mchog gi grogs 'gyur zhing // thun mong dngos grub thob par 'gyur// dngos grub rnam gnyis ma thob kyang // lha dang mi yi rigs skye zhing // bsod nams lhun grub thob par 'gyur// bsgom dang bzlas pa'i bsdus rgyas ni// rgyud dang sgrub thabs la sogs su// bla ma'i zhal gyi man ngag gis// shes par byas te nyams su blang // sgom pa bstan pa'i rim pa yang // bla ma 'chad pa'i rgyud shes pas// slob ma nyid kyis shes par bya// rin chen lta bu'i gang zag la// rdzogs pa'i man ngag rim pa bstan// de las gzhan pa'i slob ma la// bskyed pa'i rim pa'i man ngag bstan// de la bstan nas phyi dus su// rdzogs pa'i rim pa bstan du rung // de las gzhan pa kha cig la// zab mo'i don rnams mi bstan par// mi zad dbyings kyi chos rnams bstan// de rnams gsum gyi 'bras bu ni// skye ba 'di la 'byung ba dang // skye ba bdun la 'byung ba'o// 'jig rten gsum gyi las kyis ni// thun mong dngos grub kho na 'grub// dper na ston gyi me tog bzhin// 'bras bu dag la spro bskyed la// brtson 'grus chen po'i go cha gyon// le lo spangs shing nyin mtshan du// rnal 'byor dag ni chags mi bya// snyom las le los chags gyur nas// bde gshegs bka' las 'das pa na// rtsa ba'i rab 'bring tha ma la// tha mas nyams pa'i char 'gyur bas// nyams pa sbyang zhing slar gso ba// bla ma mchod pa'i dus su ni// yi ge brgya pa'i cho ga yis// sbyangs pas slar ni sor chud 'gyur// 'di dang mi ldan sngags pa ni// glang chen myos 'dra ji bzhin no// 'di dang ldan pa'i sngags pa ni// seng phrug seng ge'i gdung 'tshob 'dra// de la nan tan cher bskyed cig // phyag na rdo rje lce dbab kyi sngon du 'gro ba'i yan lag // rnal 'byor gyi spyod lam brgyad pa zhes bya ba/ slob dpon rgyal bu sprin gyi shugs can gyis mdzad pa rdzogs so// // slob dpon rgyal bu sprin gyi shugs can gyis rgyud dang mi 'gal bar mdzad pa'o// dza yA ka ra dang / mar pa lo tsA bas bsgyur cing zhus te gtan la phab pa'o// // @// gsang ba'i bdag po lag na rdo rje gos sngon po can gyi sgrub thabs bzhugs/ 