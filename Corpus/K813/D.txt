@#// rgya gar skad du/ de ba pa ri pr-its+tshA maM ga la gA thA/ bod skad du lhas zhus pa'i bkra shis kyi tshigs su bcad pa/ dkon mchog gsum la phyag 'tshal lo// gzhan gyis mi thub rdzogs sangs rgyas// mgon po phyogs gcig bzhugs pa na/ lha gcig dpa' bo chen po la// phyag 'tshal 'di skad chig gsol to// dge ba don du gnyer ba na// lha dang mi rnams so so nas// bkra shis dag ni brjod bgyis na// bkra shis dam pa gang zhig lag lags// bcom ldan 'das kyis bka' stsal pa// dge ba don du gnyer ba na// lha dang mi rnams so so nas// bkra shis rnams ni rjod byed pa// de dag bkra shis brjod par bya// yul bzang gnas dang grogs mchog dang // sngon chad bsod nams byas pa dang // sems ni legs par gtad byas pa// de ni bkra shis dam pa yan// sbyin dang shin tu snyan smra dang // yang dag don la rnam nges dang // khrims ldan rnams dang mtshungs sbyor ba// de ni bkra shis dam pa yin// byis pa rnams la mi sten dang // mkhas pa rnams la sten pa dang // mchod 'os rnams la mchod byed pa// de ni bkra shis dam pa yin// pha ma bsnyen bkur byed pa dang // zhi dang tshangs par spyod pa dang // 'byung po kun la snying brtse ba// de ni bkra shis dam pa yin// sdig pa'i las las ldog pa dang // dge ba'i las la sten pa dang // bag yod pa dang rtag mkhas pa// de ni bkra shis dam pa yin// nga rgyal med dang khengs med dang // chog shes mthun pas 'tsho ba dang // rtag tu byas pa gzo byed pa// de ni bkra shis dam pa yin// sbyin spyod de bzhin bzod pa dang // 'phags pa rnams dang mthun sbyor dang // dus skabs su ni chos nyan pa// de ni bkra shis dam pa yin// le lo med dang mang thos dang // chos la legs par rnam nges dang // de bzhin sems la rnyog med pa// de ni bkra shis dam pa yin// gang zhig sems can thams cad la// byams pa'i sems ni ra ba bsgom zhing // dpag tu med de mi 'khrugs pa// de ni bkra shis dam pa yin// gang zhig 'phags pa'i bden rnams la// shes rab mig ni rnam sbyangs dang // tshul khrims nongs par ma gyur pa// de ni bkra shis dam pa yin// 'phags pa'i bden pa mthong ba dang // tshangs par spyod pa sgom pa dang // mya ngan 'das pa 'thob 'gyur ba// de ni bkra shis dam pa yin// gang zhig 'dod chags zhe sdang dang // ma rig pa yang rnam spangs dang // shes pa mi 'khrugs skye 'gyur ba// de ni bkra shis dam pa yin// 'jig rten chos rnams kyis bskyod kyang // gang gi sems ni mi g.yo dang // dri med zhi dang mya ngan med// de ni bkra shis dam pa yin// de dang 'di ni ci rigs par// 'di la bkra shis de dag ni// mkhas pa gang zhig stod byed pa// de la rtag tu bkra shis 'gyur// lhas zhus pa'i bkra shis kyi tshigs su bcad pa rdzogs // 