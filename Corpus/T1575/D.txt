@#// bcom ldan 'das thugs rje chen po nam mkha'i mdzod la phyag 'tshal lo// de nas/ nam mkha'i mdzod ni brnyes pas te// zhes 'byung ba'i sgrub thabs bshad par bya'o// sa bcu'i dbang phyug lha dang mi yi gtso// bsod nams ye shes yon tan rgya mtsho yi// mthar phyin gter phyin nam mkha' mdzod brnyes pa// 'jig rten mgon la btud de de bsnyen brjod// sngags 'chang bdag don gzhan don thams cad du// me 'obs 'bar ba bsil khang nyams dga' ltar// shes nas mi chags chags chen rnal 'byor spyod// mtha' yas nam mkha'i mdzod gter rgyal bas gsungs// phun tshogs tshal lam yang na dbul po'am// yang na dgon dben yid dga'i gnas rnams su// shin tu gos gyon me tog maN+Dal byas// gdung ba spangs pas mgon po dran par bya// pad+mo zla steng rin chen bum bzang dang // 'dab stong u dum bA ra'i ge sar rtse// mnyam med sa gsum kha lo bsgyur mdzad pa// chos rgyas gser mdog 'bar bar bsgom par bya// hrIHlas skye pa'i gzhon nu blta na sdug pa yid bzhin gyi shing la sku brten pa/ g.yon na pad+mo 'dzin cing g.yas kyis nor rnams thams cad sbyin par mdzad pa dang / phyogs gcig na 'phags pa nor 'phel rnga yab thogs nas nor gyi rgyun 'bebs pa dang / phyogs gcig na lha mo nor sbyin ma ril ba 'dzin pa nor bu dmar po'i phreng bas brgyan pa ste/ 'di dag ni btsun pa spyan ras gzigs nam mkha'i mdzod brnyes pa'i bden pa'i byin rlabs kyi rnam par 'phrul pa yin par rig par bya'o// 'di ni bsgom par bya ba'i gnas// 'gro ba'i gdung ba sel byed pa// bsod nams sprin chen gsal ba'i rgyu// gsang sngags char chen nor sbyin gzhan// snying brtse dga' dang yid gzhungs pas// don chen byed pa rig sngags che// nam mkha' mtha' yas gzungs dang ni// sprin chen mdzod kyi rtog pa'o// ji skad bstan pa'i snying po bzhi// nus gnyis ldan pa sngon 'gro bas// 'bum phrag lngar ni bzlas nas su// ci yod lam chen gnas su sbyin// shin tu phan 'dod gdung ba yis// mgon po la ni mchod pa dang // rang gi 'tsho ba ma gtogs par// thams cad yongs su mi gzung ngo // de ltar chog shes gzhan dbang g.yo// som nyi spangs dang yang med de// de ni nyin re sbyin na yang // 'byor pas gtugs par mi 'gyur ro// thugs rje chen po nam mkha' mdzod kyi sgrub thabs rdzogs so// 