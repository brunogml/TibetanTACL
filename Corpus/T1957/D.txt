@##// rgya gar skad du/ sA d+ha naM sarba karma nA ma/ bod skad du/ sgrub thabs thams cad kyi las ka zhes bya ba/ dkon mchog gsum la phyag 'tshal lo// dus gsum mgon po 'gro don mdzad// ston pa de la gus btud de// sgrub pos nang dang nub sogs su// tshogs chen dag ni bsags pa dang // sgrub thabs kun na mi gsal ba'i// bdun po rnam dag gsal bar bstan// bde gshegs mtha' dag mkha' la dmigs// dus gsum gyi ni bla ma dang // phyogs rnams kun gyi bde gshegs dang // phyag 'os kun la phyag 'tshal bstod// mi mjed 'jig rten 'di 'am ni// 'jig rten khams ni thams cad na// mchod pa bla na yod pa dang // mchod pa bla na med pa yis// de dag la ni mchod par bgyi// 'khor ba thog ma med pa nas// nyon mongs srad bus bcings gyur pas// mi shes dbang gis bgyis pa yi// lci dang yang ba'i sdig bsags pa// mgon po'i tshogs la so sor bshags// 'das dus sangs rgyas ji snyed dang // da ltar phyogs bcu'i zhing na bzhugs// de bzhin gang dag ma byon dang // dus gsum sangs rgyas de dag gis// zab cing rgya che'i chos bstan gsol// dus gsum sangs rgyas de dag gis// 'khor bar 'khyams pa'i sems can rnams// thugs rje'i dbang gis gzigs mdzod la// mya ngan mi 'da' bzhugs su gsol// dus gsum sangs rgyas dge ba dang // byang chub sems dpa'i dge ba dang // nyan thos rang rgyal dge ba dang // 'jig rten dge ba ci spyod pa// de dag la yang yi rang ngo // zag bcas dge ba ci bsags pa// de bzhin zag med dge ba gang // dge ba'i tshogs ni ci bsags pa// byang chub sems dpar bsngo bar gyis// bdun po rnam dag re re la// se gol gyi ni sgra yang bsgrags// de ltar bsod nams tshogs bsags nas// ye shes tshogs ni 'di lta ste// mu stegs skye bo tha mal bzhin// stong pa tsam gyis bsgyur nas ni// phyal bar bya ba'i ma yin te// dman pa yi ni byang chub bzhin// 'ga' zhig stong pa'i tshul la ni// 'ga' zhig yod pa ma yin te// shes rab pha rol phyin pa bzhin// gzugs las stong pa gzhan mi btsal// 'khrul ngor bstan pa'i gzugs su snang // gzugs dang stong pa dbyer med na// gzugs ni rnam par dag pa yin// gzugs nyid stong par shes par bya// dper na chu yi zla ba bzhin// de ltar ye shes tshogs bsags bya// tshogs gnyis bsags pas sgrib gnyis byang // bskyed rim 'byung ba'i dgos pa yin// de nas so so'i sgrub thabs bzhin// bskyed tshul lha de gsal bar bskyed// bskyed rim bsgom pa'i rnam gnyis te// rtogs pa can dang rtogs pa dman// rtogs pa can gyis 'di ltar bsgom// gang bskyed pa yi lha de ni// nam mkha' yi ni 'ja' tshon bzhin// gsal la rang bzhin med par bsgom// chu la zla ba shar ba bzhin// snang la rang bzhin med par bsgom// rtogs pa dman pas 'di ltar bsgom// yod par rag pa'i rnam pa dang // 'bur btod ris su bris bzhin du// gong ltar gsal ba'i rnam par bsgom// de ltar bskyed rim bsgoms nas ni// bzlas pa'i tshul ni rnam pa gnyis// don dam dang ni kun rdzob dang // don dam bzlas pa 'di lta ste// rtogs pa can gyi bskyed rim bzhin// yengs med gsal bar bsgoms nas ni// yul gzung 'dzin pa yongs spangs nas// rtogs pa thams cad bkag nas ni// nam mkha' stong las sgra 'byung zhing // sgra de yang ni rang bzhin med// chos nyid kyi ni rang sgra'o// kun rdzob phrin las bzhi bzlas pas// zhi ba'i bzlas pa 'di lta ste// sngags brjod sngags kyi 'od zer ni// nyi zer lta bur phyogs bcur 'phro// ma lus kun la phog pas ni// kun gyi gnod sems zhi byas te// phan sems byams sems ldan gyur nas// sgrub po nyid la 'dug par bsam// rgyas pa'i bzlas pa 'di lta ste// sngags 'od nyi zer lta bu ni// 'dom gang tshad nas khugs pa'i tshul// rang gi lus la phog pas ni// lus kyi tshe bsod rgyas par bsam// dbang gi bzlas pa 'di lta ste// sngags 'od lcags kyu lta bus ni// phyogs bcur 'phros te ma lus bkug // sgrub pa'i las ka ci bya zhes// phyag dang bcas pas 'dud par bsam// drag po'i bzlas pa 'di lta ste// sngags 'od me lce lta bus ni// phyogs bcu kun du 'phros pa ste// rang gnod bgegs rnams thams cad bsreg // mi bzad skad ngan chen po yis// sgrub pa po la skyabs gsol bsam// de skye thun mtshams 'di lta ste// gtor dbul ye shes nam mkhar dbyung // yid kyis phar mchod byin gyis tshur brlabs bsam// se gol sgra dang bcas pa yis// ye shes mchog 'byung mgon po khyod kyis ni// dngos grub chen po stsal du gsol// slar gshegs slar yang 'byon du gsol// bstan bcos brtsam pa rnam gnyis te// sgra tshad dag las phul byung bas// lung dang mi 'gal don de gtan la 'bebs// mdo rgyud lung dang bstan bcos nas drangs te// de nas rten dang de dang mi 'gal ba// des kyang 'ga' zhig brtsam par rigs pa yin// sgo drug gis ni bstan bcos brtsam pa ni// yi dam lha yi zhal mthong dang // de yis gnang ba byin pa dang // dngos grub kun la dbang thob pas// mdo rgyud lung dang bstan bcos las drangs nas// de la rten dang de dang mi 'gal bas// des ni brtsam par rigs pa yin// bde gshegs rnams kyi bka' las kyang // bskyed rim gsal bar ma bstan te// bskyed rim gsal bar ma gyur na// don rnams 'grub par mi 'gyur te// de bskyed gsal bar bstan gyur nas// shes rab 'chal ba'i gang zag gis// slob dpon med par zhugs gyur nas// bdag nyid phung ba kho nar zad// yang na de dus 'khor rnams kyis// bde gshegs kyi ni byin rlabs kyis// de ni gsol ba kho na yin// bde gshegs mya ngan 'das 'og tu// blo chung sems can mang gyur te// mdo sde rnams las lung bstan te// da ni mya ngan 'das 'og tu// blo chung sems can mar gyur te// de la dgongs te bde gshegs kyis// nga dang 'dra ba'i gang zag gis// nga yi lung rnams 'grol bar bya// de skad lung nas 'byung ba ste// mtshan nyid ldan gyis bstan bcos brtsam// mtshan nyid mi ldan brtsams gyur nas// kun kyang dgongs par ma gyur pas// de don gzhan du bstan byas nas// sdug bsngal chen po myong bar 'gyur// slob dpon chen po rat+na kIrtis mdzad pa sgrub thabs thams cad kyi las ka gsal byed ces bya ba rdzogs so// 