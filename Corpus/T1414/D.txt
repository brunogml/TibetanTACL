@##// rgya gar skad du/ Ar+ya many+dzu shrI rat+na no bi ka / bod skad du/ 'phags pa 'jam dpal rin po che'i cho ga / rdo rje sems dpa' la phyag 'tshal lo// bden pa dang ldan 'dzin bral ba// 'jam dpal yang dag kun mkhyen pa// de bzhin nyid kyi ngang gnas pa// smra ba'i seng ge phyag 'tshal lo// de la gus pas 'dud pa yi// dus ni rtag tu bsgom pa dang // mos pa byed pa'i rnal 'byor pa// de yi don du bshad par bya// stong pa la dga' dbang thob pa// dam tshig ldan zhing bsgom pa dga'// rnal 'byor srog gtong dad pa che// sems can don byed byas la drin// rtag tu mtshan brjod bzlas la brtson// de ltar yon tan bcu ldan pas// yid dga' ba yi gnas dag tu// bde ba'i stan la gnas par bya// tha ma la yi dam dran pa la// snying gar yi ge muM ser dgod// kha dog lnga yi 'od 'phros nas// phyogs bcu'i rgyal sras bla ma ni// spyan drangs mdun du bsams pa la// phyag 'tshal mchod pa sdig pa sbyang // yi rang skyabs 'gro sems bskyed la// dge bsngo 'dud la sogs pas bstod// de nas stong nyid bsam pa ni// oM a kA ro mu khaM sarba d+ha r+m+mA NAM Ad+ya nut+pan na ta twA swA hA/ sngags don dngos po med pa la// yun rings ngang la blo gnas pas// de nyid la ni gnas par bya'o// de nas nam mkha' stong pa la// dngos po thams cad paM du gnas// de steng yi ge saM dkar las// byang chub sems dpa' seng ge gsal// de steng a las zla bar gsal// gdan steng yi ge muM ser las// ut+pal sngon po mdzes par bsgom// de las 'phro 'du bya ba ste// smra ba'i seng ge bsgom par bya// ser po gser btso 'dra ba la// g.yas na ut+pal pu stis mtshan// g.yon pa gzhan la sbyin pa gtong // dga' ba'i sems kyis 'dzum dang ldan// thugs rje che bas nyon mongs spong // rin chen rnams kyis lus la brgyan// dbu la thor tshugs rnams kyis mdzes// dbu skra gtsug phud 'khyil pa dang // stod g.yogs ser po rnams kyis mdzes// smad g.yogs dar dpyangs dpyangs pa'o// rmugs pa'i rnam pa ma yin pas// gsal ba rtag tu bsgom pa'o// de nas spyan drangs mchod pa'o// oM wA gI shwa ra dzaHhUM baM hoHoM AHhUM gis mchod yon dbul/ oM badzra puSh+pe AHhUM/ oM badzra d+hU pe A hUMH/ oM badzra dI pe AHhUM/ oM badzra nai bi h+ye AHhUM/ ba liM ta kha kha/ khA hi khA hi AHhUM/ mchog sbyin rdo rje'i mchog khyod 'dud// yang dag mthar gyur khyod la 'dud// stong nyid las byung khyod la 'dud// sangs rgyas byang chub khyod la 'dud// sangs rgyas chags pa khyod la 'dud// sangs rgyas 'dod la phyag 'tshal 'dud// sangs rgyas dgyes pa khyod la 'dud// sangs rgyas rol la phyag 'tshal 'dud// sangs rgyas 'dzum pa khyod la 'dud// sangs rgyas bzhad pa khyod la 'dud// sangs rgyas gsung nyid khyod la 'dud// sangs rgyas thugs la phyag 'tshal 'dud// med pa las byung khyod la 'dud// sangs rgyas 'byung ba khyod la 'dud// nam mkha' las byung khyod la 'dud// ye shes las byung khyod la 'dud// sgyu 'phrul dra ba khyod la 'dud// sangs rgyas rol ston khyod la 'dud// thams cad thams cad khyod la 'dud// ye shes sku nyid khyod la 'dud// zhes bya bas bstod do// gnyis med bdag la bsdu ba'o// snying gar pad+ma'i zla ba la// steng na ye shes sems dpa' ste// tshon gang dang 'dra gsal bar bsgom// yi ge a mchog zla ba la// thugs kar bsam par bya ba yin// ye shes sngags phreng bskor bar bya// oM sarba d+ha r+m+mA b+hA ba/ swa b+hA ba bi shud+d+ha/ badzra tsak+Shu a A/ aM aHpra kr-i ti pa ri shud+d+ha sarba d+har+m+mA ya du ta/ sarba ta thA ga tA dz+nyA na kA ya many+dzu shrI pa ri shud+d+hi tA mu pA dA ye ta/ a A/ sarba ta thA ga tA hr-I da ya ha ra ha ra/ oM hUM hIMHb+ha ga wAn dz+nyA na mUrti bA gI shwa ra ma hA wA tsa/ sarba d+har+m+ma ga ga nA ma la su pa ri shud+d+ha d+har+m+mA d+hA tu dz+nyA na gar+b+ha AH gsang bar phreng ba sngags la gtad// brgya rtsa brgyad du bzlas par bya// de nas mtshan rnams brjod pa la// ye shes sems dpa' dag la ni// dmigs pa brtan pa gtad nas su// yon tan dag tu brjod pa'o// de yang gal te ma brtan na// g.yeng bar gyur na nus pa chung // de la brtan par gyur pa na// ye shes gnyis med skye yang srid// yon tan dag tu brjod pa yang // theg pa mtha' chos ston mdzad pas// thams cad ngo bo yin shes las// thams cad de dang ldan par ston// de ltar byas shing bstod gyur na// chos sku mtha' dag thob par 'gyur// bsam pa ci 'dod de las 'byung // lha srin sde brgyad dga' 'gyur nas// 'dod pa thams cad 'byung ba'o// de nas 'bad pas mtshan brjod 'don// skyo bar mi 'gyur gus par bya// skyo ba dag ni byung pa na// rnal 'byor gnyis su med par bya// a las stong pa tsam par bya// gsal bar rtog med bsgom par bya// de nas a ni zhu ba las// thig le dkar po je chung las// ye shes stong pa nyid gsal ba// bying rgod med par gsal ba'o// yang dang yang du gtad la bsgom// snang ba rang bzhin med mthong 'gyur// yang na shes rab 'khor lo ste// bcu drug phyed phyed thig le can// bsam gtan bzhi yi rtse mo can// yan lag med pa'i rtsis las 'das// zhes gsungs pa las/ bcu drug phyed brgyad de phyed de// bzhi ni gnas bzhi'i 'khor lo yi// lte ba shes rab 'khor lo ste// bcu gnyis rtsibs can 'khor lo la// sngags kyi rnam par dgod pa ni// a A aM A rim par dgod// de nas yang dang yang du dgod// dbus su a mchog bsam par bya// de nas/ snying gar shes rab 'khor lo ni// rtsibs bcu gnyis dang ldan pa la// a A/ i I/ u U/ e ai/ o au/ aM aH dbyangs yig bcu gnyis g.yas na bskor nas bkod par bya// lte ba la ni a mchog gnas// mgrin par shes rab 'khor lo ni// bcu gnyis rtsibs mchan gnas pa la// lte ba a bsgom rtsibs rnams la// a ra pa tsa na/ wA gI shwa ra/ pradz+nyA na mar rim pas dgod par bya'o// de nas spyi bo'i 'khor lo la// bcu gnyis rtsibs la dgod par bya ba ni// sku'i phreng sngags te las sngags so// a A/ sarba ta thA ga ta hr-i da ya ha ra ha ra oM hUM hrIH/ b+ha ga wAn dz+nyA na mU r+t+ti/ wA gI shwa ra ma hA wA tsa/ sarba d+ha rma ga ga na/ a ma la su pa ri shud+d+hu/ d+ha rma d+hA tu dz+nyA na gar+b+ha AHdbus su a dkar chen po gnas// 'og nas haM dkar bzlog nas bsam// dbus na yi ge yod pa ste// bsam gtan bzhi yi rtse mo de la bya// 'khor lo nang stong 'od ltar 'dug // yi ge rdul thig gang ltar bsam// dbus kyi thig le'i rang bzhin yin// dga' ba du ma yod pas blta// 'khor lo bzhi la shes rab ste// thig le a wa d+hU tI thabs// nor bu'i rtse nas hUM la thug // dkar bo 'od du 'dug pa'o// de nas byang chub rgyu ba'o// nor gnas tsaN+Da lI gnas pas// de la gtad de bsam pa'o// 'khor lo de ltar gnas pa ni// yan lag bya ba de yin no// med pa rtsis las 'das pa ste// tshad med bsam gtan byed pa'o// de yang tsaN+Da lI la gtad pas so// me 'bar drod las brten nas byung // a wa d+hU tA+e lam zhugs nas// lte bar me 'bar thams cad bsregs// de ltar 'khor lo bzhi ka yi// spyi bo'i bde ba ngang gis zhu// 'o ma ltar dkar thams cad gang // nor bu phebs nas lte gnas 'dren// rlung dang bstun nas yang yang 'dren// de stengs lus gso bde ba 'byung // snang ba dga' ba ba skye ba'o// bcu drug log po lta bu 'byung // tha mal zag med ye shes skye// skyo'am bsam gtan gtong 'dod na// spyi bor bsdu bar 'dod pa yi// dga' bral song yang nyes mi 'gyur// tha mal thabs las ma byung bas// nyes pa chen po 'ong mi 'gyur// de yang rlung gi brtan thob pa// bya ba rung gi gzhan nas min// tha mal zag med thob pa la// med pa'i tshig 'das de yin no// tha mal gshegs su gsol ba dang // lha yi nga rgyal gnas par bya// spyod pa dge ba gang mos bya// dad yod khro med sbyin par bya// lus ngag yid kyi bya ba kun// bde ba che la ngang gnas bya// ma brjed pa yi bsam gtan bsten// de ltar byas na bla med 'gyur// gzhon nu'i sku 'chang thob par 'gyur// tshe 'di dag la bde bar 'gyur// bdag gis bsags pa'i cho ga yis// 'gal ba ma mchis lha la bshags// dge ba'i rtsa ba yid 'ong kun// thams cad 'jam dpal thob par shog // 'phags pa 'jam dpal rin po che'i sgrub thabs/ dge bsnyen ma grags sbyin mas mdzad pa/ smr-i ti dz+nyA na kI rtis bsgyur ba rdzogs so// 