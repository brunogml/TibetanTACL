@##// rgya gar skad du/ ma hA mu dra rat+na bye gI ta u pa de sha nA ma/ bod skad du/ phyag rgya chen po rin po che brda'i man ngag ces bya ba/ dpal 'khor lo bde mchog la phyag 'tshal lo// u rgyan ts+tsha n+do ha'i gling du mkha' 'gro ma dpal gyi yon tan gyis rtogs pa'i brda brjod par// u du m+WA ra'i ge sar chu 'dam las mi 'khrungs// skyug nad can de zas kyi zhen pa bral nas 'dug // gang+gA las thar mi de sems ngal skam la so// bshes med dgras gtser ba de phyogs bzhir mgon skyabs tshol// sku yi 'bras bu 'di ni 'phel stobs rab tu che// gsung ngo // // shar phyogs bde ldan gyi phug par mkha' 'gro ma rdo rje nyi ma'i mig gis rtogs pa'i brda brjod pa/ 'gro ba chu las gru dang gzings kyis sgrol// 'khor los brgyan pa'i shing rta sa lam gcod// so btang bum pas chu nang skol ma 'dzags// dang po'i skas gdang yang thog steng du bskyal// zhun mthar 'byongs pa'i dar gyis sha rus gcod// gsung ngo // // klu sgrub spyod kyi phug par mkha' 'gro ma gser gyi bum pa 'dzin mas rtogs pa'i brda brjod pa/ nam mkha' dang ni stong gsum dbyer ma phyed// gshog gcig bya yis mkha' la 'phur ma nus// mgo dang sug pa lus po go gcig 'gyur// rdo yi gzugs 'dra'i 'khyag pa'i ngo bo chu// me long dang ni gzugs brnyan tha dad med// ces gsung ngo // // 'od ma'i tshal bya ka lan da ka gnas pa'i sar mkha' 'gro ma kang ka khrag ldag mas rtogs pa'i brda brjod pa/ chang gis grod pa brtol bas sngar snang 'jig // 'khor los sgyur rgyal bya ba gzhan mi byed// dbul mo gter ngo shes tshe sngar spyod 'chor// gling don grub pa'i ded dpon bde bar gnas// gsung ngo // // grong khyer chen po rdo 'jog tu mkha' 'gro ma shwa na glog gi zhags pa can gyis rtogs pa'i brda brjod pa/ sna tshogs phyag rgya thal mo rang yin mod// tshi lus rkang mar sha rus khrag la brtan// nyi ma'i 'od kyis skar ma'i 'od zer bcom// chu 'dzin nang du me shel nus pa brlag // gsung ngo // // dur khrod chen po u tsa la'i lhor mkha' 'gro ma sha za dung 'bud mas rtogs pa'i brda brjod pa/ sprin lding ba la gtan sa yod ma yin/ mkha' la byung ba'i rlung ni ngo bos stong // brag ca'i skad 'di gzhan gyi sgra la brten// smyon pa'i sems ni gza' gtad bral nas 'dug // gsung ngo // // ri me ri 'bar ba'i khar mkha' 'gro ma glog gi ral pa can gyis rtogs pa'i brda brjod pa/ rtog bral bu chung gser bor bong ba len// dus la bab pa'i myu gus sa sran 'bigs// tshon gyi dri ma chu yis dag tshe gsal// bsam pas 'grub pa 'khor los sgyur ba'i lus// gsung ngo // // rgyal po'i khab ser skya'i byad du mkha' 'gro ma ri'i rgya mtsho mdangs len mas rtogs pa'i brda brjod pa/ mchil lham gyis ni rkang pa'i mi mthun skyob// ri gzar rbab ni mi sdod drag tu 'phar// gang+gA'i chu klung bar mtshams med par 'brel// ce spyang mig la mun pas sgrib mi nus// gsung ngo // // rdo rje gdan gyi byang chub chen po'i rtsar mkha' 'gro ma bde ldan mas rtogs pa'i brda brjod pa/ mgo gnyis spyi mas gcig gis dug zos 'chi// rma can gcig gis sbal pa'i tshang rnams 'drul// mig skyon ma byang zla ba gnyis su snang // grib ma ma dgra ru mthong bas skyabs gnas rnyed mi 'gyur// gsung ngo // // mtsho kun+da li dung skyong gi gnas su mkha' 'gro ma rma bya'i gdong can gyis rtogs pa'i brda brjod pa/ skyar mo nya med bya gzhan gyis mi 'tshe// dug gi nus pa sngags kyis zin dus ltor// rma bya sman bor 'jo sgeg rang la lta// mgo bcad ta la'i shul der myu gu stong // gsung ngo // // byang chub shing gi rtsar mkha' 'gro ma dga' ldan gser gyi 'od can mas rtogs pa'i brda brjod pa/ til mar nang nas bton pa'i gso ras me yi rgyu// sgyu ma'i bu yis rgyal po'i gdung mi sobs// ri dgas lte ba'i dri ni rgyu nyid dri// mdza' bos bslus tshe grogs la yid ches stor// gsung ngo // // phyag rgya chen po brda'i man ngag las rgyan rnam par bkod pa'i dum bu mkha' 'gro ma mdang sa ldan gser gyi ral pa can gyis bsdus so// dpal ldan gru 'dzin gyi ri bo la mkha' 'gro ma 'khor lo gdong gis rtogs pa'i brda brjod pa/ drang srong gdan du ku sha bzang bas rtswa gzhan spang // zhing pa sa bon nam zin dus su sems ngal so// rlung gis ma bskyod mar me rang khar gsal// yid gcugs bu dang bral na gzhan mi dran// gsung ngo // // dpal ldan nor bu'i gling du mkha' 'gro ma nyi ma'i 'od zer gyis rtogs pa'i brda brjod pa/ skye bo blo chung don de rang gis// dam du bcings pa'i khong 'khril grol na bde// dngul dkar me long 'phrul gyi gdan la 'phyi// 'phang gi slob dpon gam nas rgyang du bsring // gsung ngo // // lho phyogs a su ra'i phug par mkha' 'gro ma nor bu'i spyan ldan mas rtogs pa'i brda brjod pa/ khar gzhong nang gi rus sbal nyi ma'i 'od la dga'// gser las byas pa'i rgyan ni gser nyid yin// 'ben la mda' brdeg dpag chen gzhan mi dran// bu ram gzugs rnams ro la tha mi dad// gsung ngo // // nags tshal dra ba can gyi mthongs su mkha' 'gro ma ti ro zan mas rtogs pa'i brda brjod pa/ chu shel zla ba yar ngo gcig la 'phel// mkha' la 'ja' yi kha dog ngo bos dben// gzhon nu'i bde ba sus kyang brjod ma shes// til mar gyis blud ral gris bcad tshad 'gyel// gsung ngo // // grong khyer ser skya'i ljongs su mkha' 'gro ma pur sna khyung gshog can gyis rtogs pa'i brda brjod pa/ khur bar chu blugs khong gi gtam rnams 'gags// sgyu ma'i ltad mo yang dag ma yin no// dbul mo gter dang phrad tshe sngar rtog bral// lan tshwa'i rdog po chu bo nyid la thim// gsung ngo // // dur khrod bsil ba'i tshal du mkha' 'gro ma nyi ma'i phreng bas rtogs pa'i brda brjod pa/ wa yi skad la seng ge dang nga skrag skyes// btsun mo rin chen bran mo la mi 'jigs// dgra ru bu langs mdza' bo su la bya// lkugs ma'i rmi lam khar mi 'don par 'dug// gsung ngo // // lho phyogs dpal gyi ril mkha' 'gro ma gtsug na mu tig 'chang gis rtogs pa'i brda brjod pa/ bag ma dang ni smyon pa'i spyod pa 'dzol// rgya mtsho'i chu la nya ni rang byan tshud// rgya skyegs ri la me shor rlung rnams grogs// chu rnams 'bab sa na ni ro gcig go// gsung ngo // // ma ga d+hA rgyal po'i khab tu mkha' 'gro ma bdud rtsi bum 'dzin mas rtogs pa'i brda brjod pa/ ce spyang ro la chags pa'i blo ni skye mi 'gyur// dgos pa'i dus las khra yi rtsal ni gzhan du min// wa yi 'gro 'dug dur khrod nang du gzhol ba yin// bu chung dang ni me long seng ge ltos// gsung ngo // // shar phyogs bi kra ma shrI la'i gtsug lag khang du mkha' 'gro ma tshe ldan rgyan mas rtogs pa'i brda brjod pa/ chu tshad dus su la ko rangs zin// nyi ma'i snying po mun pas gos ma yin// lag pa chad pa'i bzo mkhan bya ba rdugs// dkar nag yi ges mkha' la gos pa min// gsung ngo // // klu gtsug na rin chen gyi yul du mkha' 'gro ma seng ge'i gdong ba can mas rtogs pa'i brda brjod pa/ sgo nga mkha' la skyes pa'i tshang yang de nyid do// khu rta'i sgyu ma bu sa la nams kyang min// nam mkha'i kha dog ma 'gags rnam par dag // na bun sa la langs nas mkha' la thim// gsung ngo // // shing 'dzam bu br-i k+Sha'i grib ma la mkha' 'gro ma 'byung gnas rin chen mas rtogs pa'i brda brjod pa/ chu bo sna tshogs rgya mtshor tha dad min// ma dros chu ni gting nas g.yo 'gul bral// chu dang zla ba'i rang bzhin so sor stong // rlan dang rba rlabs rgya mtsho las ma 'das// gsung ngo // // phyag rgya rin po che brda'i man ngag las 'od zer dra ba'i mkha' 'gro ma dpal ldan dbang gi rgyal mos bsdus pa ste gnyis pa'o// // bde ldan rin chen gling du mkha' 'gro ma zla ba'i 'od zer gyis rtogs pa'i brda brjod pa/ dmu rgod dul ba'i spyod pa gzhan pas g.yung // 'bru yi chang rgod bram ze'i btung ba min// lcags kyus zin pa'i glang po rang dbang med// g.ya' ma phyis pa'i me long bzhin mi 'dod// rgyud med gzhu la su yis mda' srid nus// gsung ngo // // thang bzang gser gyi bya skyibs can du mkha' 'gro ma rgya mtsho mig gis rtogs pa'i brda brjod pa/ chol zangs nang du sbrang rtsi'i g.yos mi bya// smin pa'i sa bon ser dang ldan la gdab// bud med bsnol 'tshang khyo la smra mi phod// rdzas mtshogs pa'i srub mas me mi thon// til sbyangs zhabs med nang du til mi ldugs// gsung ngo // // nub phyogs p+lak+Sha'i tshal du mkha' 'gro ma bi za gzugs 'phrog mas rtogs pa'i brda brjod pa/ dug sbrul mar la blo ldan skye bo 'dzur// rin chen gling 'dod ded dpon gzhan gyis min// dman pa la bsnyen nad pa rang bzo spang // lo stong mun pa sgron me gzhon nus sel// mkhas pa'i rus sbal tsher ma'i khrod rnams spong // gsung ngo // // grong khyer skyid pa'i 'byung gnas su mkha' 'gro ma kIrti thog mtha' can gyis rtogs pa'i brda brjod pa/ stobs ldan gyad spyod 'phye bos byar mi rung // chu bran rnams ni rgya mtsho'i nang du 'bab// rngon pa gling bu ri dgas ngos der 'bud// me shel 'od ni ras kyi bal la tsha// zangs kyi mdog ni gser 'gyur rtsi yis 'gyur// gsung ngo // // dur khrod so sa'i gling du mkha' 'gro ma bde ba'i 'od can gyis rtogs pa'i brda brjod pa/ ldum ra'i me tog ljon shing grib las skyes// khab len rdo yis lcags rnams dbang du sdud// tshong pa rang gi rigs la 'jug par 'gyur// spre'u'i rten ni 'bras bu can gyi nags// gru btsas len pa rgya mtsho sgrol la brtson// gsung ngo // // shing rtsi tra pa la'i grib ma la mkha' 'gro ma blo gros gser gyi gdu bu can gyis rtogs pa'i brda brjod pa/ chu mthong rus sbal skam la bsdad mi rigs// dug mda'i rma la le lo byas pas phung // phag gis gtsang btsog med par kha ru bcug // dur khrod nang du ce spyang ro la brel// ri yi su la la seng ge 'jigs pa med// gsung ngo // // rgyal bu rgyal byed kyi tshal du mkha' 'gro ma bde ba bzang mos rtogs pa'i brda brjod pa/ bung ba rtsi 'jib ut+pal mdog mi nyams// char ni rdo sol me yi grogs yin no// mun pa'i smag rum nyi zla'i 'od kyis sel// 'bru rnams skye ba tsha sgo med pa'i zhing // 'khor lo med pa'i shing rtags 'gro ma shes// gsung ngo // // phyag rgya chen po brda'i man ngag las ye shes rnam par gzigs pa'i du ma bu mkha' 'gro ma su kha pha las bsdus pa ste gsum pa'o// // ri bo bya rkang gi steng du mkha' 'gro ma bum pa'i lto can gyis rtogs pa'i brda brjod pa/ rigs ngan bu mo rgyal po'i khab tu min// sbrang ma ga pur la 'byol ngan skyugs dri la 'du// bram ze gso sbyong dus su bya gzhan dor// sgeg mo rgyan gyis spras tshe rab tu dga'// tsan+dan dril ltos 'gro mchog tu gdung // gsung ngo // // rgyal po'i khab yangs pa can du mkha' 'gro ma gtsug na nor bus rtogs pa'i brda brjod pa/ mi gtsang lud 'di 'bras kyi zhing la phan// nad gzir skyes bu g.yo med sman pa bsten// rigs ldan ded dpon 'khor la bu bzhin rtse// chu bran gling la nor bu yod ma yin// sbrang ma rtsi yi nus pa grogs kyis 'gyur// gsung ngo // // d+harma g+ha na rA dza chos kyi mdzod du mkha' 'gro ma 'bar ma dpal gyi phreng mas rtogs pa'i brda brjod pa/ 'dzam bu'i gser la mgar bas 'dod dgu bsgyur// phye leb nya dang bung ba lcags kyus phung // gso bya'i dus der nad pas le lo spang // ma yis bu la brtse pa'i sems mi gtong // rin chen gling du khrid pa'i ded dpon mnyes par bya// gsung ngo // // klu'i rgyal bo e na ya'i gnas su mkha' 'gro ma khyung gi gdong pa can gyis rtogs pa'i brda brjod pa/ dug sbrul mche ba gdags pa'i rgyan ma yin// bde dang bral ba btson rang chud pa'i mi// ha la'i me tog mtshar ba'i dor ma thu// bang mdzod rku ba'i mi de bag yod ldan// btung bas gdungs pa'i mi de smig rgyu snyag // gsung ngo // // phyag rgya chen po brda'i man ngag las sems rnam par dag pa'i dum bu mkha' 'gro ma khyung gdong mas bsdus pa ste bzhi pa'o// // bya rgod phung po'i ril mkha' 'gro ma gser gyi rgyal mos rtogs pa'i brda brjod pa/ 'dam gyi skyon gyis pad+ma la mi gos// gshog ru rgyas tshe byi'u phrug tshang nas 'phur// tsan+dan mthong ba'i sbrul gyis le lo bor// 'dod pa'i gnas der zo chun chu rgyun bsring // mchil pas zin pa'i nya yi bde ba stor// gsung ngo // // 'byung po'i grong khyer bi ma la kar mkha' 'gro ma rdo rje 'dam skyes mas rtogs pa'i brda brjod pa/ zhing la chu lud rim gyis bsten// pha lam gyis ni mi phigs med// 'byar la ma reg ut+pal 'dab// rgya mtshe'i chu la rig byed med// mun pas ma zin nyi ma'i 'od// gsung ngo / // shar phyogs zangs kyi dung rgad kyi nang du mkha' 'gro ma dpal ldan 'jigs med mas rtogs pa'i brda brjod pa/ nags la brten bca' drang srong rgyab tu shing lo gon// gangs pa gnas pa'i seng ge yang bral nas 'dug // khyung phrug gshog ru rgyas tshe rten med mkha' la lding // sa 'dzin myu gus 'bras bu rang chas 'grub// gdol pa'i bu de 'phyor yang rang mthong zhig // gsung ngo // // shar phyogs kA ma rU ru 'phags pa rang byung gi rtsa ra mkha' 'gro ma 'khor lo shugs 'chang mas rtogs pa'i brda brjod pa/ bram ze'i skud pa thog mar bsgrims nas glod// gso ras mkhan mos zla ba gcig nas glod// zhun la bab pa'i gser mgar yangs dang bral// gdan gyi steng du rgyal pos bag gzhi phab// dmus long mig phye snang ba gzigs mor che// gsung ngo // // mchod rten dpal dbyangs kyi rtsar mkha' 'gro ma gtum mo gser mig mas rtogs pa'i brda brjod pa/ bram ze'i rig byed gsang tshig bu la ston// rmi lam sdug bsngal dpa'i dus der dag // mang po'i khrod der mi ngo shes pa nyung // rgyu yis ma skyes nam mkha' gdong nas dag // til mar ngar btags ngar kyang snum gyis 'phyi// mda' ru ltor zos sa gzhi gser du mthong // gsung ngo // // byang phyogs 'dam bu'i khrod du bde ldan 'od kyi gnas su mkha' 'gro ma nyi ma'i gshog pa can gyis rtogs pa'i brda brjod pa/ bram ze'i rig byed gsang tshig bu la ston// rgyal po'i pho brang rigs ngan gyis ma mthong // srang ka'i kham phor bya ba zin nas 'dug // dug gsum dag na dmus long bris mkhan med// nor bu'i brtag pa blun pos shes pa min// gsung ngo // // rdzing bu pad+ma'i mdangs can gyi 'gram du mkha' 'gro ma rdo rje bsnyems mas rtogs pa'i brda brjod pa/ rwa med gser la rtog pas gzon mi nus// rin chen gling na gram gseg gyo dum med// dus kyi rkyen gyis pad+ma rgyas par 'gyur// tshangs pa'i lus ni ma bkrus dri ma dag // gsung ngo // // d+ha na ko sha'i gling du mkha' 'gro ma rin chen thod 'dzin mas rtogs pa'i brda brjod pa/ dgra med mi la bsu bskyal bya mi dgos// ka la ping+ka'i gshog ru sgo ngar rgyas// pad+ma'i kha ni nyi ma'i zer gyis 'byed// chu dang rlan ni gnyis su mi snang ngo // gsung ngo // // sing ga la'i tshal du mkha' 'gro ma nyi ma'i zhags pa can gyis rtogs pa'i brda brjod pa/ rmi lam ltad mo su yis byas pa yin// brang chab med pa'i bu mo brjed ngas che// bskyed bsrung la brtson 'bras bu mi len blun// nam mkha'i chu ni smin pa'i rgun 'brum 'bar// gsung ngo // // dur khrod chen po sgra sgrogs su mkha' 'gro ma rdo rje dung can mas rtogs pa'i brda brjod pa/ lha khang nang du dmus longs ltad mo nub// ji srid shing yod par du de srid me// sos ka'i chab rom gzhi la stong mi srid// sgyu ma'i mkhan po 'khrul la rtog pa bral// nor bu'i yon tan sus kyang byin pa med// bskal pa ma zhig nyi zla'i 'od mi 'gag // khong sran ma byang gyad la sgyu rtsal med// rgya mtshor bor ba'i chu thigs skam mi 'gyur// gsung ngo // // dpal shrI na len+d+ra'i gtsug lag khang du mkha' 'gro ma rin chen 'od gsal mas rtogs pa'i brda brjod pa/ smyon pa'i mig gis nya dang stong mi mthong // rlan med la 'byar ba'i nus pa med// skyes bu med pa'i lcags kyus glang me zin// thod le kor gyis nam mkha' mtshon mi nus// gsung ngo // // phyag rgya chen po brda'i man ngag las dpal gyi thugs rnam par bkod pa'i dum bu mkha' 'gro ma rin chen gcig mas bsdus pa ste lnga pa'o// // rgya mtsho gser gyi gling du mkha' 'gro ma rdo rje bu gcig mas rtogs pa'i rda brjod pa/ shing rta dang ni 'khor lo 'bral mi bya// dug sbrul dgra ru sgo nga ldang bar 'gyur// 'dzam bu chu bo'i gser ni dngul gyis ldang // glang po dul tshe snying la yi ge 'jug // gsung ngo // // nub phyogs bi ra'i tshal du mkha' 'gro ma sha za dpal 'dzin mas rtogs pa'i brda brjod pa/ ge sar steng du 'dab ma gdan du gding // thar pa 'dod pas khyab 'jug mig la blta// stobs dang ldan pas gser 'gyur rtsi mchog ni// de ring ban+da'i drin las rab tu rnyed// gsung ngo // // dur khrod rab dga'i nang du mkha' 'gro ma nor bu'i 'od can gyis rtogs pa'i brda brjod pa/ grang ba'i nad la ga bur bsten mi bya// tshangs pa'i yi ge smra ru ma btub po// gi wang zad pa'i glang po sgrog las thar// dngul chu'i nus pa lha dbang mig la phan// gsung ngo // // shar phyogs khar sa pA Ni'i gtsug lag khang du mkha' 'gro ma bu ta ro zan mas rtogs pa'i brad brjod pa/ sbrul sngags shes pa'i nad la dug mi tshugs// 'chi ba'i dus der rgyal srid ci zhig bya// sna khrid med pa'i long ba gang du 'gro// phag gis glang po mtshon te ma mtshon no// gsung ngo // // dur khrod ma hA kA la'i dbus su mkha' 'gro ma dpal gyi phreng ba can gyis rtogs pa'i brda brjod pa/ rmi lam ltad mo rang gi sems la byas// me ni spra ba dag la rab tu 'bar// yi ge gcig gis rig byed kun la 'jug // rig byed kun gyis yi ge gcig ma shes// gsung ngo // // bA rA Na sIr mkha' 'gro ma 'bar ma gser dril can gyis rtogs pa'i brda brjod pa/ sngo gzhan dang ni gser 'gyur tsi mi 'dra// nya rgyas zla bas shel la chu rgyun 'dzag // sbu ba'i chu rgyun rgya mtsho rang la thim// mkhas pa ba lang skyong ba drag shul 'dor// gsung ngo // // chu mig mda' chu khron pa skyes pa'i rtsar mkha' 'gro ma 'bar ma gser dril can gyis rtogs pa'i brda brjod pa/ ri brags pas mtha' dben pa'i gnas ma yin// rgyal po'i pho brang tshong 'dus rab tu 'gol// byad ni me long rgyab tu blta mi bya// snag tsha byi ba'i yi ge snying gis klag // gsung ngo // // glang po ljongs kyi grong khyer du mkha' 'gro ma khrag sna rgyal mos rtogs pa'i brda brjod pa/ nam mkha'i yid can mkha' las 'phags ma nus// drang srong rgyal mtshan thar pa'i lam ma yin// dkyil 'khor gyis kyang mya ngan las mi 'da'// 'bras bu mchog ni smyon pa'i sems las btsal// gsung ngo // // byang phyogs sman gyi nags su mkha' 'gro ma gtsug na rgyan gro la mas rtogs pa'i brda brjod pa/ phag rgod mgo bo rdog pas mnan pa'i mi// skyes bu de yis gdams dag thams cad bstan// ded dpon bu yis nam mkha'i yi ge klag // grogs dag 'di yi zhabs la 'dud par rigs// gsung ngo // // dpal 'bras phung du mkha' 'gro ma dpal ldan gru 'dzin mas rtogs pa'i brda brjod pa/ rdza yi 'khor lo srub thag ma then par// nor bu rin chen 'di la mchod par bya// glang po smyon pa 'tshong ba'i mi de mkhas// gter mthong nas ni 'byol bar mi bya'o// gsung ngo // // mchod rten rnam dag gi rtsar dpal rang byung gi rgyal mos rtogs pa'i brda brjod pa/ kye ho bu rnams seng ge'i 'o ma 'thung // phan pa'i sman mar phyi ru ma skyug cig // snying gi dbus su nyi ma shar nas su// mun pa'i tshogs rnams rab tu 'joms par 'gyur// gsung ngo // // phyag rgya chen po brda'i man ngag las las rnam par grol ba'i dum bu mkha' 'gro ma dpal ldan pad+ma'i spyan gyis bsdus pa ste dum bu drug pa'o// // le phran lnga bcu rtsa lnga pa phyag rgya rin po che brda'i man ngag rje dam pa la mkha' 'gro mas gtad de zha ma lo tsA bas bsgyur ba'o// 