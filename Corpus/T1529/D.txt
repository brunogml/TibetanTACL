@##// rgya gar skad du/ bA gI shwa ra sto tra/ bod skad du/ ngag gi dbang phyug la bstod pa/ 'jam dpal gzhon nur gyur pa la phyag 'tshal lo// gzhon nu'i sku lus 'chang ba po// ye shes sgron mas rab brgyan cing // 'jig rten gti mug mun sel ba// 'jam pa'i dbyangs la phyag 'tshal bstod// nyid kyi mdangs bzang tshogs kyis ni// zla ba rgyas pa zil gnon cing // rig pa rnam par gsal 'gyur ba// 'jam dpal khyed la phyag 'tshal bstod// ma bgos zur phud gsal ba la// nor bu 'bar ba'i sku mnga' zhing // nyid ni kun tu 'bar ba'i sku// 'jam dpal khyod la phyag 'tshal bstod// bdud rtsi dri zhim 'jam la zab// yid 'ong gsung gi sgra sgrogs pa// dam pa'i chos kyi rin chen mdzod// 'jam dpal khyod la phyag 'tshal bstod// gang gA'i chu thigs ltar grangs med// 'jig rten khams kun ma lus pa// nyon mongs dri ma rab spangs pa'i// 'jam dpal khyod la phyag 'tshal bstod// mche ba gtsigs shing bsgyings pa yi// 'jigs pa'i sku yi tshul gyis ni// gshin rje'i dregs pa 'joms mdzad pa// 'jam dpal khyod la phyag 'tshal bstod// rang gi spyan dang mdangs 'dra ba'i// ut+pal sngon po rab mdzes pa// lhung bzed phyag mchog bsnams pa yi// 'jam dpal khyod la phyag 'tshal bstod// phyogs bcur bzhugs pa'i sangs rgyas la// rgya cher bstod pa spyod pa dang // 'gro ba'i lam ni ston pa po// 'jam dpal khyod la phyag 'tshal bstod// ngag gi dbang phyug la bu mo brgyad kyis bstod pa rdzogs so// 