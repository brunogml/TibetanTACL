rgya gar skad du/ d+hA ra NI sarba maN+Da la bi d+hi nA ma/ bod skad du/ gzungs thams cad kyi dkyil 'khor gyi cho ga zhes bya ba/ sgo drug zhi khro'i lha tshogs la// sgo gsum dang bas phyag 'tshal lo// rgyal po tsany+tsa 'khor bcas kyis// gzungs rnams du mar brjod byas kyang // nus pa rdzogs par ma thon te// de nus rdzogs par gdon pa'i phyir// rang lha yi ni bsten bzhin du// de cho ga nga yis bstan te bri// rgyal po la sogs pho brang du// sna tshogs gzungs brjod mjug thogs sam// yang na gzungs mchog sgrub dus sam// dbang bskur ba yi dus dag tu// dkyil 'khor chen po bsham par bya// gzungs sgrub cho ga byed 'gyur na// cho ga byed pa'i dus dang ni// rang nyid stan la 'dug sogs par// kun khyab gzungs chog nang na gsal// dbang bskur dus su rim lnga bzhin// du ma gzungs kyi mjug tu ni// de yi bya ba'i cho ga spyad// dkyil 'khor bri ba'i snga gong du// gzungs rnams ma lus thams cad kyi// sngags btus yungs kar la btab nas// bum pa rnams su blugs par bya// bsnyen pa skyel ba'i slob dpon gyis// de nas dkyil 'khor bri bar bya// thig dang rdul tshon rigs lnga bzhin// de nas rdul tshon dgye bar bya// dbus su 'khor lo rtsibs brgyad bri// 'khor lo'i lte ba mthing ga'o// rtsibs rnams ser zhing mu khyud dkar// yang na 'dab brgyad ci mdzes so// 'dab rtsibs lte ba rnams la ni// pad+ma 'dab brgyad ci mdzes bris// de steng gtso bo'i mdog dang bstun// 'khor lo pad+ma'i phyi nyid du// bcu drug 'dab ldan pad+ma ni// ci mdzes ba ru bri bar bya// pad+ma de yi phyi nyid du// sum cu rtsa gnyis rtsibs ldan pa// mtshon cha'i 'khor lo bri bar bya// lte ba mthing ga'i rtsibs rnams ni// ci mdzes par ni bri bar bya// rtsibs mchan rin chen 'bar ba bri// mu khyud dkar po de phyi khyams// sgo sogs rim pa lnga pa bzhin// de yi phyi yi rim pa ni// 'khor ba'i mu khyud dgra bo bri// de yi phyi ni khyams su gnas// sgo ni gong dang mthun pa ste// sgo de yi ni phyi rol du// drug cu rtsa bzhi 'dab ldan ni// tshon sna lnga yis sdu gur bri// rdo rje me ri de bzhin bri// de nas lha ni dgod bya ba// sgrub pa'i thabs bzhin dgod par bya// dkyil 'khor gyi ni khyams rnams su// lha ming gsal ba'i gzungs rnams bri// snying po bris te khyams su gzug// dkyil 'khor rgyan bkod mchod rten ni// bshams te rang nyid stan la 'dug // rnal 'byor yan lag bskyed ldan pas// ye shes lha tshogs spyan drangs te// rang bzhin chos sku dbyer med kyang // 'gro ba'i don phyir yum gyi sku// yum chen pha rol phyin ma dang // ye shes dbang bskur ldan pa dang // rdo rje dbyings kyi dbang phyug ma// rdo rje mi pham so sor 'brang // sdig pa spong ba gdugs dkar mo// bdud 'joms sgo mtha' sgrub pa ste// de ltar 'gro mgon khyed rnams kyang // rgyal po'i 'khor 'bangs bcas pa yi// lus srog bar chad bsal ba ltar// dpal dang bsod nams spel ba dang // las ngan sdig pa sbyang ba'i phyir// sprul pa'i pho brang dam pa 'dir// mchod cing spyan 'dren gshegs su gsol// pad+ma'i gdan la bzhugs su gsol// de bzhin sbrel bar bya ba ni// gser 'od shAkya seng ge dang // spyan ras gzigs dang byams pa dang // nam mkha'i snying dang kun du bzang // lag na rdo rje 'jam pa'i dpal// sgrib pa sel dang sa'i snying po// rig pa'i rgyal mo rma bya che// stong chen so sor 'brang ma dang // bsil ba'i tshal dang gsang sngags 'dzin// yul 'khor srung dang 'phags skyes po// mig mi bzang dang rnam thos sras// mgon po bde gshegs tshe dpag med// bzang po mchog dang gzi brjid dpal// zla ba snyan pa dri med dang // bzang po'i tog dang bkod pa che// spyan ras gzigs dang mthu chen thob// chos rnams thams cad yum dang ni// gdugs dkar rnam rgyal gtsug gi nor// 'od zer can dang par+Na dang // ri khrod lo gyon dpal lung bstan// bde gshegs tsan+dan yal ga dang // blo yangs 'brug sgra sgrib pa sel// yon tan 'byung gnas 'od dpag med// kun nas spos mchog rgyal mtshan rtsal// nga rgyal gnon dang rgya mtsho dbyangs// bde bar gshegs pa sgron ma mchog // sems dpa' 'od chen 'od dpag med// mi pham pa dang 'jam dpal dang // dri ma med dang rdo rje snying // rgyal ba can dang mtshan mo bzang // mkha' lding gser 'dab rdo rje mchu// sbas pa rdo rje kun 'bar glog // 'bar ba gzi brjid gnam lcags mchu// khyab 'jug tshangs pa dbang phyug dang // drang srong ri byi chen po ste// mgon po spyan ras gzigs yum dang // spyan ras gzigs dbang bcu gcig zhal// rin chen phreng dang stobs chen dang // mdangs phyir 'phrog dang gser can dang // rnam rgyal can dang 'gro lding dang // stobs can dbyig dang ldan pa ste// rnam par gzigs dang thams cad skyob// log dad sel dang gser thub dang // 'od srungs dang ni mar me mdzad// yongs grags dpal dang rin chen zla// gser bzangs dri med mya ngan med// chos bsgrags rgya mtsho chos rgya mtsho// bai DUr 'od kyi rgyal po ste// mi 'khrugs pa dang 'od stong 'bar// bde bar gshegs pa snang mtha' yas// lag na rdo rje rnam 'joms dang // me ltar rmongs byed be con dang // bsod nams rgyal mtshan me kha la// dpal ldan tshogs kyi bdag po ste// rnam rgyal dbyug pa sngon po dang // gshin rje gshed dang mi g.yo mgon// rta mgrin gzhan gyis mi thub dang // bdud rtsi 'khyil dang khams gsum rgyal// hUM ka ra dang stobs po che// rgyal ba khyu mchog 'brog gnas dang // gangs gnas lngas rtsen nor bzangs dang // gang ba bzang dang grags bzangs dang // sa mdzes dang ni phreng mdzes dang // nag po che dang lha mo nag // rdo rje gtum po rdo rje khro// rdo rje pho nya lu gu rgyud// rig sngags khro bo rgyal ba can// khro bo bar du gcod sbyong dang // khro chen 'bar ba mi 'jigs sbyin// dzaHhUM baM hoHkun la sbyar// sna tshogs gzungs ni brjod pa yis// bde bar gshegs pa mtha' dag kyang // bdag gis mtshan nas ma brjod kyang // sngon gyi smon lam dbang gis ni// rang bzhin gnas pa mi mnga' yang // kun rdzob tsam du gnas pa ston// zhing khams pho brang la sogs nas// 'gro ba'i nyon mongs sbyang ba dang // bgegs rnams thams cad bzlog pa'i phyir// sprul pa'i pho brang dam pa 'dir// mchod sbyin spyan 'dren gshegs su gsol// lha rnams khyams la bzhugs su gsol// bde gshegs mchod dang sgo skyong ba'i// sgo bzhi'i lha mo khyed rnams kyang // spyan 'dren mchod phyir gshegs su gsol// pho brang gru bzhir gshegs su gsol// sgo bzhi'i nang du gshegs su gsol// sna tshogs gzungs nas brjod pa yi// gza' dang rgyu skar gnod sbyin dang // klu la sogs pa'i mthu chen sogs// spyan 'dren mchod kyis gshegs su gsol// khor yug le tshe gshegs su gsol// 'jig rten khams su gshegs su gsol// sna tshogs gzungs nas brjod pa yi// kha 'bar la sogs snying rje'i tshogs// mchod gtor sbyin gyis 'dir shog cig // de nas phyag rgya 'di skad do// yum chen pha rol phyin ma dang // ye shes dbang bskur dpal ldan ma// rdo rje dbyings [(]gyi [,]kyi [)]dbang phyug ma// rdo rje mi pham so sor 'brang // sdig pa spong ba gdugs dkar mo// bdud 'joms sgo mtha' yas pa ste// de lta'i 'gro mgon khyed rnams la// rig pa'i slob dpon nga dang ni// gzungs 'dzin slob ma rnams kyi ni// bar chod bgegs rnams bzlog pa dang // rnam smin sdig pa sbyong ba'i phyir// sgo gsum dang bas phyag 'tshal lo// spyan 'dren skabs su smos bzhin du// de bzhin kun la bsgre bar bya// de nas mchod pa 'di skad do// dag pa yi ni yon chab 'di// sna tshogs gzungs kyi lha la 'bul// sna tshogs gzungs kyi glegs bam la// bklags dang khab tu bzhugs pa dang // rig pa'i slob dpon nga yis ni// sna tshogs gzungs chog byas pa yis// mi mthun par chod bzlog pa dang // rnam smin sdig pa sbyang ba'i phyir// thugs rje'i dbang gis bzhes su gsol// mchod rdzas gzhan yang de bzhin sbrel// de nas bstod pa 'di skad do// yum chen pha rol phyin ma dang // ye shes dbang bskur ldan ma dang // rdo rje dbyings kyi dbang phyug ma// rdo rje mi pham so sor 'brang // sdig pa spong ba gdugs dkar mo// bdud 'joms sgo mtha' sgrub pa ste// gzungs 'chang gzungs sngags bdag nyid can// so so rang gi gzungs sngags kyis// nus pa so sor 'don mdzad tshe// khyod kyi yon tan bskal par ni// brjod kyis lang bar mi 'gyur te// yon tan cha tsam zur gyis bstod// sku mchog khyod la phyag 'tshal bstod// de ltar sbrel bar bya ba ni// spyan 'dren skabs kyi mtshan smos bzhin// bde gshegs bya rgod ri bo yi// lho phyogs dge slong stong nyis brgya// lnga bcus yongs bskor ma ga d+hA'i// ma skyes dgra yis bsnyen bkur tshe// sa g.yos sprin 'dus glog byung ste// yangs pa'i mi bred sngangs thon skrag // de slad kun tshogs stong chen gsungs// stong chen glegs bam phyag 'tshal bstod// bde gshegs mnyan yod rgyal byed tshal// bzhugs tshe sa ri klus zin nas// sdug bsngal nyen pa kun dgas zhus// sangs rgyas gzungs gsung rma bya che// rma bya'i glegs bam phyag 'tshal bstod// bde gshegs lhun zom rdo khri na// sems dpa' bye ba khrag khrig brgya// stong phrag bdun cu rtsa bzhi dang // nyan thos lta bu dbang phyug bskor// sems can kun la snying brtse'i phyir// ston pas gsungs pa'i so sor 'brang // glegs bam so sor 'brang la bstod// bde gshegs dur khrod bsil tshal dang // 'jigs rung skye bar dge slong ni// stong dang nyis brgya lnga bcu dang // rgyal chen bzhi yi 'khor bzhi po// bsrung ba'i slad du yongs zhus pa// ston pas gsungs pa bsil ba'i tshal// glegs bam bsil ba'i tshal la bstod// bde gshegs mnyan yod rgyal byed tshal// bzhugs tshe tshangs pa sogs rnams kyis// stong gsum srung slad yongs zhus pa// cang mi gsung gi tshul gnang ba// gsang sngags rjes 'dzin ston pas gsungs// de yi glegs bam phyag 'tshal bstod// lha mo brgyad gzungs phyag rdor gyis// 'jam dpal la ni gsungs pa yi// lha mo brgyad gzungs phyag 'tshal bstod// bcom ldan rgyal khab bya rgod kyi// phung rir dge slong stong bzhugs tshe// lag na rdo rjes zhus pa yi// kun tshogs rgyal ba can gyi gzungs// rgyal ba can gyi glegs bam bstod// bcom ldan rin chen khang brtsegs na// sems dpa' sum khri lnga stong dang // dge slong lnga brgya nyi khri stong // bzhugs pa'i tshe na bcom ldan gyis// 'byung po bskyab phyir gnang ba'i gzungs// rdo rje 'chang gis gsungs pa yi// me ltar rmongs byed gzungs la bstod// bcom ldan rgyal khab 'od ma'i tshal// bya ka lan+da ka gnas na// lha bu tsan+dan skyes nas ni// dge slong bcom ldan la zhus pa// de phyir bcom ldan gsungs pa yi// mtshan mo bzang mo'i gzungs la bstod// bcom ldan rgyal po'i khab na ni// dge slong lnga brgya nyi khri dang // sems dpa'i lha dang thabs cig ste// spyan ras gzigs dang zla 'od dang // tsan+dan gyis ni yan lag gsungs// tsan+dan yan lag phyag 'tshal bstod// bcom ldan mnyan yod rgyal byed tshal// mgon med zas sbyin kun ra na// dge slong nyis brgya lnga bcu stong // bcom ldan kun dga' bo la gsungs// gzungs chen mo la phyag 'tshal lo// bcom ldan lhas ma lta bu dang // lag na rdo rje thabs cig tshe// brgya byin zhus te bcom ldan 'das// gser can gzungs la phyag 'tshal bstod// bcom ldan bya rgod spungs ri la// dge slong nyis brgya lnga bcu stong // sgra gcan zin stong gsungs pa yi// be+e con gzungs la phyag 'tshal bstod// bcom ldan grong khyer yangs pa can// dge slong lnga brgya sems dpas bskor// bcom ldan gnang zhing sems dpa' ni// kun du bzang pos gsungs pa yi// spyan ras gzigs yum gzungs la bstod// bcom ldan rdo rje la zhugs te// lag na rdo rjes byin brlabs te// rdo rje snying pos gsungs pa ni// rnam 'joms gzungs la phyag 'tshal bstod// bcom ldan yul 'phags brag phug bzhugs// lha dbang tshe yi 'du byed 'jigs// bcom ldan de yi don gsungs pa// bar du gcod sbyong gzungs la bstod// bcom ldan chos dbye dgon pa na// sems dpa' bye ba khrag khrig dang // 'bum phrag du ma thabs cig tshe// bcom ldan sems dpa'i 'khor chen la// skye bo mang la phan phyir gsungs// sangs rgyas snying po'i gzungs la bstod// bcom ldan ma ga d+hA yul nas// lus 'phags brag phug gshegs bzhugs tshe// lha dbang der phyin lha min dang // g.yul 'gyed phyir zhus bcom ldan gsungs// mi 'jigs sbyin pa'i gzungs la bstod// bcom ldan skyed tshal rgya mtsho'i 'gram// lha yi 'khor bskor chos ston tshe// gnas gtsang lha la bka' stsal pa'i// sangs rgyas snying po'i gzungs la bstod// bcom ldan mnyan yod rgyal byed tshal// dge slong brgya stong sems dpa'i tshogs// bskor tshe shA ri'i bu la gsungs// dbang bskur gzungs la phyag 'tshal bstod// bcom ldan rgyal khab bya rgod kyi// phung ri'i dge slong brgya stong dang // sems dpa' bye ba khrag khrig 'bum// dgu bcu rtsa dgus gnas gtsang lhas// bskor tshe spyan ras gzigs gsungs pa'i// kun du bzang po'i gzungs la bstod// bcom ldan sum cu rtsa gsum gyi// lwa ba dkar po'i rdo leb bzhugs// lha dbang lha min las pham nas// bcom ldan 'das la zhus gsungs pa'i// rgyal mtshan rtse mo'i dpung rgyan gzungs// gzungs de la yang phyag 'tshal lo// bcom ldan tsam pa bskos rdzing 'gram// dge slong lnga brgya thabs cig tshe// bcom ldan dge slong rnams la bstod// 'chi med rnga sgra phyag 'tshal bstod// bcom ldan nyid kyis bka' stsal pa'i// rten 'brel gzungs la phyag 'tshal bstod// bcom ldan nyid kyis bka' stsal pa'i// rims zhi gzungs la phyag 'tshal bstod// bcom ldan rgya mtsho ma dros na// dge slong lnga brgya thabs cig ste// sems dpa' stong dang de nang nas// seng ge rnam rtses rgyan nas gsungs// me tog brtsegs gzungs phyag 'tshal bstod// bcom ldan bram ze yangs dbang gnas// bzhugs tshe bram zes sa dbang zhus// sa dbang gzungs la phyag 'tshal bstod// bcom ldan mnyan yod mig mangs khyams// bzhugs tshe ston pas 'khor la gsungs// kun tshogs 'gro lding rig sngags bstod// bcom ldan rgyal khab bya rgod kyi// phung rir dge slong nyi khri stong // lnga brgya sems dpa' khrag khrig 'bum// du ma brgya byin lha tshogs bskor// de tshe ston pas bcom ldan la// spyan ras gzigs zhus gsungs pa yi// yi ge nyung la phyag 'tshal bstod// bcom ldan dge slong rnams la gsungs// lha mo 'od zer can gzungs bstod// bcom ldan kun dga' bo la gsungs// nyid rgyud tshogs bdag gzungs la bstod// bcom ldan legs par gnas la gsungs// dbyig dang ldan pa'i gzungs la bstod// bcom ldan kun dga' bo la gsungs// yi ge drug pa'i gzungs la bstod// bcom ldan nyid gsungs pha rol sgo// nyi shu rtsa lnga'i gzungs la bstod// bcom ldan shAkya bde ldan don// gsungs pa rnam sbyor gzungs la bstod// bcom ldan kun dga' bo la gsungs// lag na rdo rje bcu gzungs bstod// bcom ldan nyid kyis gsungs pa yi// mdangs phyir 'phrog pa'i rig sngags bstod// bcom ldan gzi can la gsungs pa'i// gzi can zhus pa'i gzungs la bstod// kun nas de ni tshogs pa yi// sangs rgyas yan lag gzungs la bstod// kun dgas bcom ldan la zhus pa'i// gzhang 'brum sel ba'i gzungs la bstod// bcom ldan khyim bdag la gsungs pa'i// bu mang rton pa'i gzungs la bstod// bcom ldan dge slong rnams la gsungs// nad rnams zhi ba'i gzungs la bstod// bcom ldan nyid kyis gsungs pa yi// dug sel rig sngags phyag 'tshal bstod// bcom ldan kun dga' bo la gsungs// mi rgod 'jigs pa'i gzungs la bstod// de dag kun nas tshogs pa yi// rgyal ba can gyi rig sngags bstod// lha bu rab brtan don gsungs pa'i// gtsug tor rnam rgyal gzungs la bstod// spyan ras gzigs kyis gsungs pa yi// bcu gcig zhal gyi gzungs la bstod// spyan ras gzigs kyis gsungs pa yi// snying rje mi shol gzungs la bstod// bcom ldan nyid kyis gsungs pa yi// phyir log rnam par rgyal gzungs bstod// bcom ldan dbang la gsungs pa yi// gtsug gi nor bu'i gzungs la bstod// bcom ldan nyid kyis gsungs pa yi// rin chen phreng ba'i gzungs la bstod// bcom ldan 'jam dpal la gsungs pa'i// tshe dpag med pa'i gzungs la bstod// bcom ldan kun dga' la gsungs pa'i// me kha la yi gzungs la bstod// bcom ldan sems dpa' rnams la gsungs// sgo drug pa yi gzungs la bstod// bcom ldan dge slong rnams la gsungs// chos rgya mtsho yi gzungs la bstod// bcom ldan me mig bu la gsungs// sgo mtha' yas kyi gzungs la bstod// bcom ldan 'das gsungs pha rol phyin// tshul brgya lnga bcu'i gzungs la bstod// bcom ldan sum brtsegs bsrung slad du// gdugs dkar gzungs la phyag 'tshal bstod// bcom ldan nyid kyis gsungs pa yi// lus dbyibs mdzes gzungs phyag 'tshal bstod// gzhan gzungs bcom ldan byin rlabs pa'i// dbugs chen gzungs la phyag 'tshal bstod// bcom ldan 'das kyis gsungs pa yi// nag po chen po'i gzungs la bstod// bcom ldan nyid kyis gsungs pa yi// gos sngon gzungs la phyag 'tshal bstod// bcom ldan 'das kyis gsungs pa yi// mi 'jigs gzungs la phyag 'tshal bstod// bcom ldan phyag rdor la gsungs pa'i// gza' yum gzungs la phyag 'tshal bstod// gzhan gsungs bcom ldan byin rlabs pa// gnam lcags gzungs la phyag 'tshal bstod// kun tshogs rdo rje mchu yi gzungs// rdo rje mchu yi gzungs la bstod// kun tshogs ri rab khang pa brtsegs// rdo rje khang brtsegs gzungs la bstod// sangs rgyas kyi ni 'khor brgyad po// sde tshan brgya ni rtsa brgyad dang // gzungs sngags bcas la phyag 'tshal bstod// kun nas tshogs pa stobs po che// stobs po che yi gzungs la bstod// nor bu dri med don gsungs pa'i// gtsug tor dri med gzungs la bstod// bcom ldan nam mkha'i snying la gsungs// sangs rgyas bdun pa'i gzungs la bstod// bcom ldan nyid kyis gsungs pa yi// sgrol mchog gi ni gzungs la bstod// ston pas kun dga' la gsungs pa// yangs pa'i grong khyer gzungs la bstod// khyim bdag zla ba la gsungs pa'i// nor gyi rgyun gyi gzungs la bstod// bcom ldan byams pa la gsungs pa'i// sangs rgyas bcu gnyis gzungs la bstod// lag na rdo rje la gsungs pa'i// sgo bzangs gzungs la phyag 'tshal bstod// blo gros rnam dag la gsungs pa'i// dri ma med pa'i gzungs la bstod// 'jam dbyangs gzhon nus gsungs pa yi// khyad par can gyi gzungs la bstod// phyag stong spyan stong gsungs pa yi// rgyal chen thogs med gzungs la bstod// bcom ldan nyid kyis gsungs pa yi// sman bla mched bdun gzungs la bstod// ston pa nyid kyis gsungs pa yi// lha mo par+Na'i gzungs la bstod// ston pa nyid kyis gsungs pa yi// ri khrod lo gyon gzungs la bstod// bcom ldan nyid kyis gsungs pa yi// dpal lha lung bstan gzungs la bstod// bde gshegs sku bsdu bsod nams ldan// uSh+NI Sha yi gzungs la bstod// kun tshogs dkon mchog ta la ste// dkon mchog ta la'i gzungs la bstod// 'jigs byed rang gis gsungs pa yi// 'jigs byed kyi ni gzungs la bstod// spyan ras gzigs kyis gsungs pa yi// don yod zhags pa phyag 'tshal bstod// bcom ldan nyid kyis gsungs pa yi// stobs chen gzungs la phyag 'tshal bstod// bcom ldan nyid kyis gsungs pa yi// dkyil 'khor brgyad kyi gzungs la bstod// bcom ldan nyid kyis gsungs pa yi// sprin chen nyid kyi gzungs la bstod// ston pa nyid kyis gsungs pa yi// sprin chen rlung 'khor gzungs la bstod// bcom ldan nyid kyis gsungs pa yi// snang mtha' gzungs la phyag 'tshal bstod// gzhan yang bde gshegs gsungs pa yi// bde gshegs byin rlabs gzhan gsungs dang // gzhan gsungs bde gshegs byin rlabs dang // sa thob sems dpas gsungs pa dang // de dag kun dang tshogs pa ste// sangs rgyas zhing rnams thams cad nas// gzungs kyi glegs bam ji snyed bzhugs// de dag mtshan nas ma smos kyang // sgo gsum dang ba yis ni bstod// sgo drug zhi khro'i lha tshogs dang // de yi gsung gi rgyud drug dang // de 'dzin sgrub pa phyir mi ldog // yul gsum gyi ni spyan sngar ni// rig pa'i slob dpon nga dang ni// gzungs 'dzin slob ma rnams kyi ni// mtshams med lnga dang mi dge bcu// sdig pa'i las ni ci spyad pa// mthol lo bshags so yul gsum la// de nas glegs bam zhal phye ste// rim pa bzhin du 'di skad do// stong chen mo yi glegs bam la// gzungs ni 'dzin slob rnams kyis ni// bklags dang bklag tu gsol ba dang // rim pa'i cho ga spyad pa yis// stong chen mo yi glegs bam 'di// lus la 'chang ngo sems la gnas// ngag gis brjod dang phud du khur// spyi bor len no gzungs 'di'o// de bsgres rim pas spyi bor blangs// rig pa gtad pa'i cho ga ni// rdzas lngar lhar bskyed mchod bstod bya// de nas 'dod pa'i lha gcig ni// slob ma'i mig la phab nas ni// 'di skad du ni brjod par bya// gzungs 'dzin pa yi bu khyod ni// rig pa'i slob dpon nga la nyon// rang 'dod lha la lta bar gyis// lha 'di yid la bsgom par gyis// dang po mos yul byed pa yin// gnyis pa gsal bar byed pa yin// gsum pa sku rdzogs dngos su mthong // bzhi pa lung bstan thob gyur nas// rgyud rnams kun la longs spyod de// rgyud don thams cad khyod kyis khrol// 'dod lha 'di la mos sems 'byung // khyod kyi skye ba snga rol gyi// las 'phro 'dir ni sad pa yin// sgrubs shig sgrubs shig rim gyis 'byung // sku yi rig pa de gtad do// de ba ka sa oM// de nas brjod pa'i tshig de ni// slob ma'i lce thog bzhag nas ni// 'di skad du ni brjod par bya// gzungs 'dzin pa yi bu khyod ni// rig pa'i slob dpon nga la nyon// brjod pa gsung gi sngags 'di ni// sngags ma yin pa'i tshig dang ni// nam yang bsre bar ma byed cig // bla ma yis ni ma gsungs pa// de la bdag par ma byed cig // gsung gi rig pa da gtad de// phreng ba snying ga la gtad nas// 'di skad du ni brjod par bya// gzungs 'dzin pa yi bu khyod ni// rig pa'i slob dpon nga la nyon// rig pa grangs su 'dzin byed cing // sbyin dang ldan pa'i bgrang 'phreng 'di// brgyan phyir 'chang bar ma byed cig // 'gom zhing smad par ma byed cig // sdig can lag tu ma gtad cig // thugs kyi rig pa da gtad do// de ba tsin+ta hUM// glegs bam spyi bo'i steng bzhag ste// 'di skad du ni brjod par bya// gzungs 'dzin pa yi bu khyod ni// rig pa'i slob dpon nga la nyon// gsang sngags chos 'di rtogs dka' ste// mi shes rmongs pa ma byed cig // yid gnyis the tshom ma 'cha' cig // log pa yi ni shes rab kyis// mkhyen chos rig pa ma gzung cig // bla ma bsten cing spros pa chod// gsang sngags chos la thogs med spyod// rgyud nyan pa yi snod du rung // rgyud don slob ma gsal bar gyis// yon tan ji snyed gdeng du ldan// yon tan rig pa da gtad do// rat+na sarba ma hA oM AHhUM// rdo rje dril bu lag gtad do// 'di skad du ni bya ba yin// rdo rje dril bu rang bzhin gyis// thabs dang shes rab zung 'brel la// phrin las rnam pa bzhi'i sgo nas// 'gro ba'i don la deng du bskul// phrin las rig pa da gtad do// de ba karma oM AHhUM// de nas phrin las 'di skad bcol// yum chen pha rol phyin ma dang // ye shes dbang bskur dpal ldan ma// rdo rje mi pham so sor 'brang // sdig pa spong ba gdugs dkar mo// bdud 'joms sgo mtha' sgrub pa ste// de ltar 'gro mgon de rnams kyi// klu dang gnod sbyin mi min sogs// 'byung po gdon tshogs bzlog pa dang // 'dod chags zhe sdang gti mug las// gyur na sdig pa sbyong du gsol// yul 'khor srung dang 'phags skyes po// rnam thos sras dang mig mi bzang // phyogs skyong rgyal po khyed kyis kyang // gzung 'dzin phyi bzhin 'brang ba dang // bsrung ba dus su mdzad du gsol// tshangs pa dang ni dbang phyug dang // khyab 'jug dang ni drang srong dang // gzung 'dzin phyi bzhin 'brang ba dang // bsrung ba dus su mdzad du gsol// lha mo nag dang mgon pos kyang // gzung 'dzin phyi bzhin 'brang ba dang // bsrung ba dus su mdzad du gsol// de dag sems dpa' bde gshegs rnams// spyan 'dren skabs 'dres phrin las bcol// rma bya che dang bsil ba'i tshal// gsang sngags rjes su 'dzin ma ste// bgegs 'joms 'ba' zhig gzungs yin te// glegs bam de la bklag pa dang // klog tu stsal dang cho ga brgyad// de lta bu yi mthu yis ni// gzungs dang mthun pa'i phan yon stsol// rdo rje mchu dang gnam lcags mchu// sprin chen rlung dkyil sprin chen mo// bgegs 'joms 'ba' zhig gzungs yin te// rgyal ba can dang be con che// bar du gcod sbyong 'gro lding ste// bgegs 'joms 'ba' zhig gzungs yin te// 'od zer can dang yi ge drug // gzi can zhus dang mig rnams sbyong // bgegs 'joms 'ba' zhig gzungs yin te// lag na rdo rje bcu gzungs dang // mdangs phyir 'phrog dang gzhang 'brum sel// bu ni mang po rton pa'i gzungs// bgegs 'joms 'ba' zhig gzungs yin te// stobs chen dang ni me kha la// dbugs chen gzugs dang gza' kun yum// bgegs 'joms 'ba' zhig gzungs yin te// rgyal mtshan dpung rgyan gzungs dang ni// gser can dang ni nor gyi gtsug // dgra 'joms pa yi gzungs yin te// tshe 'di la ni sman pa yi// ji snyed pa yi gzungs bzhugs pa// de dag mtshan nas ma smos kyang // bgegs 'joms 'ba' zhig gzungs yin te// spyan ras gzigs yum me tog brtsegs// tsan+dan yan lag dbang bskur gzungs// tshogs spel 'ba' zhig gzungs yin te// yi ge nyung du sgo drug gzungs// las kyi sgrib pa sbyong gzungs dang // snying rje mi bshol ba yi gzungs// phyi ma la ni sman pa yi// ji snyed pa yi gzungs bzhugs pa// de dag mtshan nas ma smos kyang // tshogs spel 'ba' zhig gzungs yin te// gtsug tor gdugs dkar rin chen phreng // rnam 'joms ri khrod lo ma gyon// bgegs 'joms gtso bo'i gzungs yin te// tshe 'di nyid la sman gtso ba// ji snyed pa yi gzungs bzhugs pa// de dag mtshan nas ma brjod kyang // bgegs 'joms gtso bo'i gzungs yin te// sangs rgyas snying po sa dbang gzungs// sgo mtha' yas dang don yod zhags// tshogs spel gtso bo'i gzungs yin te// gtsug tor rnam rgyal dri ma med// sangs rgyas kyi ni 'khor brgyad kyi// mtshan ni brgya dang rtsa brgyad gzungs// tshogs spel gtso bo'i gzungs yin te// phyi ma'i tshogs su gtso bo yi// ji snyed pa yi gzungs bzhugs pa// de dag mtshan nas ma smos kyang // tshogs spel gtso bo'i gzungs yin te// 'chi med rnga sgra gzungs chen po// kun du bzang dang rten 'brel gzungs// cha snyoms pa yi gzungs yin te// sangs rgyas yan lag dbyig dang ldan// bcu gcig zhal gzungs lha mo lnga// cha snyoms pa yi gzungs yin te// lus kyi dbyibs mdzes chos rgya mtsho// tshe dpag med gzungs khyad par can// stobs po che yi gzungs dang ni// rdo rje ri rab khang brtsegs gzungs// cha mnyam pa yi gzungs yin te// 'di dang phyi mar sman pa'i gzungs// ji snyed pa yi gzungs bzhugs pa// de dag mtshan nas ma smos kyang // ma mnyam pa yi gzungs yin te// gong gi tshig gzhug kun la gdags// de nas rig pa'i slob dpon gyis// sgo yi them par rkang bzhag la// yangs pa'i grong khyer 'jug gzungs kyis// gsang sngags dang po bi sa nas// nyin mtshan chos kyang spyod par shog // dngos su gsungs pa'i bka' tsho yi// gsang sngags tshigs bcad bcas pa yis// nang du kha bltas lan cig dang // de bzhin phyi ru lan gnyis so// gdugs dkar rnam rgyal snying po yang // gro gshog bu la bris la// gtor ma dang bcas sgo khar gzung // de rtsar de ni tshar re gdon// de nas bsrung pa'i 'khor lo bri// dkyil 'khor pho brang 'dra ba bri// 'khor lo pad+ma 'dra ba bri// de dag dgod pa'i yi ge ni// so so'i lha yi mtshan dang ni// de de so so'i snying po dang // yang na de yi sngags bzhugs dang // ming rus srungs shig bcas pa yi// ze 'bru la ni A li dang // mu khyud la ni kA li'o// tha ma mi shigs me ri'o// de ni phyi yi srung 'khor ro// dgra 'joms pa yi srung 'khor ni// khor yug gsum pa bri bar bya// de ni mtshon cha sna tshogs kyi// kha phyir bstan pas mtha' skor bri// de la dgod pa'i sngags bri ba// dang po gser can snying po ni// gnyis pa rgyal mtshan rgyan yin no// gsum pa gtsug tor nor bu'o// phyir zlog 'khor lo bri bya ba// 'khor lo lte rim bzhi pa la// bcu drug rtsibs ldan 'khor lo bri// dang po'i lte rim gdugs dkar ro// gnyis pa phyir zlog stobs can no// gsum pa phyir zlog rin chen phreng // bzhi pa hUM gis bskor ba'o// rtsibs la yang ni hUM dgod do// de bzhin dpyad de mkhas pas kyang // man ngag bzhin du dpyad de bri// bden tshig 'di dang bcas pa yis// de la bsrung ba'i 'khor lo gdags// na mo sangs rgyas kyi bka' bden pa dang / chos kyi bka' bden pa dang / dge 'dun gyi bka' bden pa dang / sgo drug zhi khro'i tshogs kyi bka' bden pa dang / brgyud pa'i bla ma mkha' 'gro gsang ba'i thod pa can gyi bka' bden pa dang / rig pa 'dzin pa bzhi yi bden pa yi// gzung 'dzin slob ma 'di la srungs shig // 'byung po mi dang mi ma yin pas 'di la tho 'tshams par ma byed cig // sa yi dkyil 'khor 'di 'brub kyang srid/ nam mkha' ni lag pas mnan du btub kyang srid/ sems can gcig tu gyur yang srid/ nyi zla ni sa la ltung yang srid/ rlung ni zhags pas bcing du rung yang srid/ me ni chu ru 'gyur yang srid/ 'byung ba chen po bzhi gzhan du 'gyur yang srid de/ de bzhin gshegs pa'i bka' ni gzhan du 'gyur mi srid do// de bas na khyed kyis 'di la gnod pa ma byed cig // de nas smon lam 'di skad do// sna tshogs pa yi gzungs 'di la// rdo rje slob dpon nga yis ni// bklags dang bklag tu stsal ba dang // mchod bstod bkur sti bcas pa dang // rig pa'i cho ga spyad pa yis// dge ba 'di yi stobs kyis ni// sna tshogs gzungs nas brjod pa yi// zhing 'dir bzhugs pa'i sangs rgyas dang // zhing khams gzhan bzhugs sangs rgyas kyi// de dag spyan sngar skyes nas ni// sna tshogs gzungs la spyod par shog // bskyed rdzogs rnam gnyis sgom par shog // de bsgoms mngon par sangs rgyas shog // sngon tshe dge slong sa ri la// gdug pa klu yis gzir ba'i tshe// rig pa'i rgyal mo rma bya ches// bsrung zhing sbas pa byas pa ltar// gzung 'dzin slob ma 'di la yang // sngon tshe dge slong sa ri bzhin// rig pa'i rgyal mo rma bya ches// bsrung zhing sba bar byed par shog // sngon tshe bram ze khyab 'jug ni// gdug pa klu yis gzir ba'i tshe// rig pa'i rgyal mo rma bya mchus// bsrung zhing sba bar byas pa ltar// gzung 'dzin slob ma 'di la yang // sngon tshe khyab 'jug ji bzhin du// rig pa'i rgyal mo rdo rje mchus// bsrung zhing sba bar byed par shog // sngon tshe shAkya'i bu mo ni// sa 'tsho ma la sogs pa la// rig pa'i rgyal mo so sor 'brang // bsrung zhing sba bar byed pa ltar// gzung 'dzin slob ma 'di la yang // sa 'tsho ma la sogs bzhin du// rig pa'i rgyal mo so sor 'brang // bsrung zhing sba bar byed par shog // sngon tshe khyim bdag zla bzangs la// nor gyi rgyun gyi gzungs kyis ni// dbul po'i bro nad bsal ba ltar// gzung 'dzin slob ma 'di la yang // khyim bdag zla ba bzang po bzhin// nor gyi rgyun gyi gzungs 'di ni// dbul dang bro nad sel bar shog // sngon tshe lha bu rab brtan la// rgyud bdun skye bo myong 'gyur ba// gtsug tor rnam rgyal zhi byas bzhin// gzung 'dzin slob ma 'di la yang // lha bu rab tu brtan pa bzhin// gtsug tor rnam rgyal gzungs kyis ni// bsrung zhing sba bar byed par shog // sngon tshe lha dbang brgya byin la// lha ma yin gyis pha ma byas te// rig pa'i rgyal mo gser can gyis// g.yul bzlog bsrung ba byas pa bzhin// gzung 'dzin slob ma 'di la yang // lha dbang brgya byin bzhin du ni// rig pa'i rgyal mo gser can gyis// g.yul bzlog srung ba byed par shog // sna tshogs pa yi gzungs nang nas// gang zag gcig la phan btags dang // sems can kun la phan btags gzungs// snying rje phan yon de dag kun// bdag dang khams gsum sems can la// 'di dang phyi mar 'byung bar shog // sna tshogs pa yi gzungs la ni// phyin ci ma log spyod par shog // sna tshogs gzungs mchog spyad pa yi// nyon mongs dri ma dag par shog // ye shes gzungs don bsgoms pa yi// shes bya'i sgrib pa dag par shog // smon lam rgya chen btab pa yis// snying rje byang chub sems ldan shog // ye shes tshogs kyi rgyu mthun gyis// thugs gsang chos sku thob par shog // bsod nams tshogs kyi rgyu mthun gyis// gsung gsang longs sku thob par shog // smon lam snying rje'i rgyu mthun gyis// sku gsang sprul sku thob par shog // bdag dang khams gsum sems can rnams// sems can don ni thogs med du// byed pa'i rdzu 'phrul ma thob par// zhing gzhan dam par skye bar shog // don byed rdzu 'phrul thob nas kyang // gdul dka'i sems can gang 'dul du// der skyes de rnams 'dul bar shog // rdzogs pa'i sangs rgyas bsam mi khyab// ma lus kun gyi zhal mthong shog // sangs rgyas zhing khams bsam mi khyab// thams cad khyab par 'gro bar shog // sangs rgyas chos kyang bsam mi khyab// bsam mi khyab la nyan par shog // gdul bya'i sems can bsam mi khyab// bsam mi khyab la 'dul bar shog // rtag tu tshe rabs gar skyes kyang // rigs bzang dag tu skye bar shog // gzhon la rab tu 'byung bar shog // bud med tshogs ni thams cad la// mi gtsang phung por shes par shog // rtag tu tshangs par spyod par shog // snying rje tshul khrims rgyan ldan shog // bshes gnyen yon tan ldan pa la// rtag tu bsnyen bkur byed par shog // spyod pa yid 'ong grogs bzangs dang // rtag tu rab tu 'grogs par shog // rtag tu nyon mongs chung bar shog // kun la mi phongs spyod par shog // kun gyis bzang por mthong bar shog // bud med tshogs ni yong med cing // gos zas sems bskyed 'byung ba bzhin// nub phyogs bde ba can zhing du// rin chen pad+ma las skye shog // sna tshogs gzungs kyi dkyil 'khor gyi// gson la drug dang gshin la gnyis// rten la gcig dang gson gshin rten// gsum gyi las la 'bad par shog // dag cing gtsang la gzungs kyi chos// spyod lam mkhas pa slob dpon dang // rtag tu mi 'bral 'grogs par shog // dben pa'i nags khrod nyams dga' ru// gnyen 'dun 'byor pa kun bor te// 'jig rten chos brgyad phyir spangs nas// thar pa'i yid ches ma gtogs pa// rnam rtog gzhan ni mi 'byung bar// ye shes gzungs don bsgom par shog // sna tshogs gzugs mchog spyod par shog // mngon shes rdzu 'phrul mthu thob shog // 'jug pa byang chub sems kyi ni// gzhan don thogs med byed par shog // bgegs 'joms sna tshogs gzungs thob shog // bgegs 'joms sna tshogs gzungs thob nas// 'jigs byed khro bo'i skur sprul te// 'byung po thams cad 'dul bar shog // tshogs spel sna tshogs gzungs thob shog // tshogs spel sna tshogs gzungs thob nas// 'phags pa'i sa la gnas nas ni// ye shes bsod nams tshogs thob shog // de dag spyi yi cho ga'o// bye brag cho ga byed gyur na// rgyud ni rnam pa gnyis su gnas// cho ga mngon rtogs la rgyud dang // zin pa tsam du ston rgyud do// mngon rtogs gsal ba 'ga' mi snang // cho ga gsal ba'i gzungs bzhin du// de nang bzhin du bsam par bya// sgrub pa'i thabs bzhin mngon rtogs bsgom// de yi snying po bzlas byas te// spyi yi cho ga 'di nang nas// dgos pa btus te 'di dang sbyar// bye brag cho ga ldan pa yin// zin pa tsam du ston rgyud kyi// rgyud kyi zin tshig la brten nas// tshad ldan bstan bcos rgyas par dgrol// de bkrol bzhin du cho ga bshad// sna tshogs pa yi gzungs 'di la// shes rab blo yi me long gis// rin chen grags pas mthong nas ni// sany+tsa klus zin don du ni// rang lha yis ni snang bzhin du// sna tshogs gzungs nas bsdus nas byas// 'jig rten pa yi grags 'dod cing // zang zing bsod nams phyir ma yin// snying rjes brlan sems bstan pa yin// de bstan dge ba ci thob cing // kun gyi rnam smin dag pa dang // 'gro ba gnod las rgyal gyur cig // bdag gi bstan bcos rgyas gyur cig // kun don 'di yis grub par shog // slob dpon mkhas pa chen po rin chen grags pas mdzad pa/ gzungs spyi'i cho ga kun snang gsal ba zhes bya ba rdzogs so// // bal po ma hA pA na'i rang 'gyur ro// tsheg bar bdun pa'o// 