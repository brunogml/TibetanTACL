@##// rgya gar skad du/ ma hA kA ru Ni ka ku bAkya sto tra nA ma/ bod skad du/ thugs rje chen po la smre sngags kyi bstod pa zhes bya ba/ thugs rje chen po 'phags pa spyan ras gzigs// dri med dung mdog mchog tu gzugs bzang pa// rnam dag 'od gsal zla ba'i dkyil bzhin mdzes// ji ltar mkha' la nyi stong 'bar ba bzhin// dpa' bo 'od zer tshogs kyis rnam par mdzes// srid pa gsum gyi sa mkhan ston par grags// khams gsum 'gro ba yongs kyi gnyen gcig pu// thugs rje'i lha khyod bdag la dgongs su gsol// thugs rje chen po 'phags pa spyan ras gzigs// bdag ni thog ma med pa'i dus mtha' nas// lam stor lam log sred pa'i 'khor bar 'khyams// sngon tshe las log sdig pa byas pas nongs// sdig pa'i las ni ci byas rang gnod 'gyod// dar zhing rgyas pa'i las dbang de btsan pas// 'khor ba'i sdug bsngal rgya mtshor bying gyur te// zhe sdang 'bar ba'i me yis rang rgyud bsregs// gti mug mun pa chen pos shes rab rmongs// 'dod chags rgya mtsho'i nang du rnam shes bying // nga rgyal mthon po'i ri bos ngan 'gror mnan// phrag dog rlung nag 'tshub mas 'khor bar g.yengs// bdag tu 'dzin pa'i mdud pa dam pos bcings// 'dod pa me dang 'dra ba'i 'obs su lhung // sdug bsngal drag po'i mda' char drag tu bab// me khams nyi ma'i dug ni steng nas tsha// chu khams sa yi rlan ni 'og nas grang // phyi rol ser bu'i dad ni mtha' nas tsha// bad kan rlung mkhris nad ni khong nas ldang // de 'dra'i sdug bsngal drag po bzod dka' na'ang // sdom pa'i dam tshig bshig par ga la rung // sdug bsngal kun dang bsngos nas sdom bsrung zhing // mos shing dad pas 'phags mchog mi gtong na// 'phags mchog 'gro don mi mdzad ci la dgongs// byams mgon ci slad bdag la thugs mi brtse// ye shes spyan can khyed kyi spyan snga ru// bdag 'dras smre sngags gsol bar mi rigs kyang // shin tu skrag pa'i smre sngags gsol lags na// thugs rje chen pos bdag la dgongs su gsol// bdag 'dra'i skye bo las ngan sdig po che// las kyi dbang gis snyigs ma'i dus 'dir skyes// skyes pas 'gyod kyang las dbang bcos su med// las kyi shugs ni chu bo'i rgyun dang 'dra// las dbang chu rgyun 'phral la ga la zlog // bka' la zhugs kyang bka' bzhin rngo ma thogs// lus ngag yid gsum sdig pa'i dbang du thal// las kyi 'bras bu ngan pas shin tu bsregs// las dbang sreg pa'i me ni rab 'bar zhing // rnam shes dbang po'i myu gu gdungs gyur na// phung po sgyu ma'i lus kyis mi bzod pas// byams mgon thugs rje can gyis bzod lags sam// ye shes spyan can khyed kyi spyan snga ru// sdig pa'i rnam grangs ma lus mthol bshags na// thugs rje chen pos dag par mdzad du gsol// da nas bzung nas sdig pa mi bgyid spong // bka' yi don la mngon sum phyogs par bgyid// rnam yang sdig pa'i dbang du ma gyur cig // nyi ltar 'od gsal zla ltar 'od mdangs pa// thugs rje chen po'i zhal mthong 'tshal lags na// thog ma med nas ma rig ling thog gis// bsgribs shing nongs pa'i mig gis ma mthong na// 'gro ba'i mgon khyod da lta gang na bzhugs// sdug bsngal drag po shin tu mi bzad pas// shin tu bsregs pas skyi g.ya' rab 'jigs shing // da dung gdung ba'i smre sngags nyid 'don na// nyam thag phongs pa'i nga ros 'o dod 'bod// byams mgon thugs rje can gyis gsan lags sam// phongs pa gang gis nga yi mtshan thos na// de yi sdug bsngal zhi bar bya'o zhes// 'gro la nyid kyi thugs rjes zhal bzhes nas// bdag cag 'gro ba sems can thams cad la// dug lnga dug gsum nad kyis gzir lags na// mi bzad nad ni thugs rjes zhi bar 'dod// thugs rje'i thugs kyis bdag la dgongs su gsol// thugs rje'i spyan gyis bdag la gzigs su gsol// thugs rje'i gsung gis bdag la sgrogs su gsol// bdag ni sha'i 'phos lus sems brjes pa'i tshe// gnyen bshes grogs dang bral nas gshin rjes khrid// de dus 'jig rten nye dus mi phan pas// las kyis mnar bas bdag rang gcig pur 'khyam// de dus bdag la mgon skyabs ma mchis na// thugs rje chen pos mgon skyabs mdzad du gsol// las kyis mnar ba'i skye bo bdag 'dra ba// thog ma med nas phyin ci log rtogs bas// khams gsum 'khor ba'i 'dam las ma thar te// bskal pa dpag med skye ba grangs med du// gdos bcas lus blangs skye ba dpag med zhig // sha rus bsags na 'jig rten gtos dang mnyam// rnag khrag bsags na rgya mtsho chen po tsam// las 'phro bsags na mtha' yas brjod mi lang // khams gsum bgrangs shing skye ba'i kha brgyud kyang // byas pa'i las rnams don med chud re gsan// bka' yi gtan tshigs zab mo ma khrol cing // shes rab zab mo'i mig bu ma bye bas// srid pa'i yo byad gtong bar ma phod cing // phung po sgyu ma'i lus la chags shing zhen// las kyi dbang btsan nyon mongs stobs che bas// sha khrag dra ba'i lus blangs 'khor bar 'khyams// sdug bsngal drag po srid pa'i btson rar tshud// mi bzad sdug bsngal drag po 'di 'dra na// nyes pa thams cad rang gi las las byung // thugs rje chen pos las ngan rgyun bcad de// nyon mongs las kyi rgyun ni bzlog tu gsol// nyon mongs las kyi rgyun ni dbang btsan pas// ma rig mun pa'i nang du gtan 'khyams te// ye shes nyi ma'i 'od kyis bsal du gsol// nyes byas las kyi 'bras bu mi bzad na// thugs rje chen pos phrin las mdzad du gsol// dug gsum sdug bsngal nad kyis gzir lags na// thabs mkhas thugs rje'i sman gyis gso bar gsol// phyin ci log gi g.yang sar lhung lags na// myur mgyogs thugs rje'i phyag gis gzung du gsol// srid pa'i chu bos bdag cag khyer lags na// zag med ye shes gru yis bsgral du gsol// rgyal ba'i mtshan brjod yon tan bsam mi khyab// yon tan gzhung las ji ltar byung ba bzhin// ma lus bdag la myur du stsal du gsol// rgyal ba'i thugs kyis bdag la byin gyis rlobs// phyag 'tshal bstod dang sdig bshags smre gsol dang // dge ba'i las ni cung zad bsags pa// thams cad bla med byang chub chen por bsngo// mi dmigs bsngo dang gsol btab smon lam dang // spyan ras gzigs dbang thugs rje'i byin rlabs kyis// zhing rab dam pa'i gnas su skye bar shog // zhing rab dam pa'i gnas su skyes nas kyang // rgyal ba sras bcas zhal mthong gsung thos shog // thugs rje chen po 'phags pa spyan ras gzigs// mchod pa'i yo byad bdag la ma mchis pas// smre sngags chen pos khyed la gsol 'debs na// mchog gi dngos grub ma lus stsal du gsol// thugs rje chen po 'phags pa spyan ras gzigs// gang dang gang la mgon dang skyabs med pa// de dang de yi mgon skyabs zhal bzhes na// skyabs med sdig can rnams la bskyab tu gsol// skyabs med tshe 'das rnams la bskyab tu gsol// skyabs med 'khor bar 'khyams la bskyab tu gsol// thugs rje chen po 'phags pa spyan ras gzigs// nyin re bzhin du sdig pa zil gyis non// las ngan sgrib pa ci mchis bsal du gsol// thugs rje chen po 'phags pa spyan ras gzigs// bdag ni nyon mongs dbang du mi 'gro bar// sdig pa'i las ni gang yang mi byed cing // nyin dang mtshan du chos la spyod pa ru// thugs rje chen pos byin gyis brlab tu gsol// thugs rje chen po 'phags pa spyan ras gzigs// mtshan nas brjod pa tsam gyis sdug bsngal rnams// zhi bar mdzad pa khyed dang mjal gyur na// bdag gis 'bad kyang 'bras bu ma mchis na// thugs rje chen po 'phags pa spyan ras gzigs// khyed kyi gzungs sngags brjod pa'i phan yon nam// yon tan gzhung las ji ltar bshad pa bzhin// ma lus bdag la myur du stsal du gsol// thugs rje chen po 'phags pa spyan ras gzigs// bdag gis khyed bsgoms snying po bzlas pa dang // phyag 'tshal bstod dang sdig bshags smre gsol bas// mgon po khyed kyi zhal mthong gsung thos nas// khyed kyi go 'phang myur du thob nas kyang // bdag kyang khyed ltar 'gro don byed par shog // thugs rje chen po 'phags pa spyan ras gzigs// ji srid bdag ni 'khor ba'i tshe// de srid bdag gi lus skyed pas// lus kyis mgon po mchod byed cing // lus kyi tshogs ni rdzogs par shog // thugs rje chen po 'phags pa spyan ras gzigs// ji srid bdag ni 'khor ba'i tshe// de srid bdag gi ngag skyed pas// ngag gis mgon po'i mtshan brjod cing // ngag gi tshogs ni rdzogs par shog // thugs rje chen po 'phags pa spyan ras gzigs// ji srid bdag ni 'khor ba'i tshe// de srid bdag gi yid skyed pas// yid kyis mgon po rjes dran zhing // yid kyi tshogs ni rdzogs par shog // de ltar lus ngag yid gsum gyis// thugs rje'i dbang phyug bsten bgyis pas// lus ngag yid gsum skyon bral nas// yon tan phun sum tshogs par shog // de ltar lus ngag yid gsum gyi// thugs rje'i dbang phyug sku gsung thugs// rtag tu dad gus bgyis pa na// thugs rje'i dbang phyug spyan ras gzigs// srid gsum re ba'i gnas gcig po// yon tan bsam gyis mi khyab pa// de 'dra bdag kyang 'grub gyur nas// srid gsum re ba rdzogs par shog // srid gsum 'dod dgu 'byung bar shog // srid pa gsum gyi sems can la// dngos sam brgyud pas phan thogs shog // 'phags pa spyan ras gzigs dbang phyug la/ slob dpon tsan+d+ra go mis bstod pa smre sngags su gsol ba rdzogs so// 