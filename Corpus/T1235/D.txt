rgya gar skad du/ d+hA tur pA da nA ma/ bod skad du/ gser 'gyur gyi rtsi zhes bya ba/ yum rdo rje phag mo la phyag 'tshal lo// sbyin pa'i pha rol rdzogs pa'i phyir// gser 'gyur rtsi yi gdams pa ni// nyams su len pa'i gang zag la// tshogs ni bsag phyir bshad par bya// bal po se'u sman tshe dang // sa 'u ra bsre ka ka si sa// chang skyur dang ni sbyar bar bya// zangs kyi snod du zhag gsum bzhag // de nas bdun gsum nyi shu gcig // zhal gyi gdams pa'i sman rtsi yis// srab mo'i lcags rnams zangs su 'gyur// dngul chu dang ni khams dang // sen rtsi dang ni lci ba ni// sde gur byas nas de yi dbus// zangs dmar bzhag na dngul du 'gyur// rta rmig dang ni lug ru dang // rus sbal shun spangs shi lar bcas// bzhus pa'i gser la dngul btab nas// de rnams bsdus pa'i cha brgyad kyis// bzhus pa'i zha nye btab byas nas// zla ba lngar ni dngul 'gyur ro// dngul dang khar ba mnyam byas nas// zha nye'i tshad du bsre bar bya// phyi lta'i snod kyi nang du ni// zhu bas thams cad dngul du 'gyur// sha chen srang ni brgyad dang ni// zha nye dkar po de dang mnyam// sa dzI srang gnyis sman tsha dang // dug srang gcig dang dngul chu mnyam// gangs can sman ni khu ba yis// snga ma'i sman rnams mnye bar bya// thams cad rwa dkar nang du bcug // yang na rdza sa'i snod du ni// kha sbyor byas nas bsreg par bya// sman thal bar du bzhag nas bton// dngul ni zla ltar grub par 'gyur// skyes pa tsam gyis she'u yi// bu ri sha na blang byas nas// nyi ma zhu nas btab par bya// de ni bzhi 'gyur phye yis ni// zha nye dkar po'i zhun mar la// btab nas chu skams dngul du 'gyur// sman tsha dang ni tsha la dang / ya bak+Sha ra sa rdzi ka / rtsi dkar sman ni khu ba dang // dug dang ha nu ma sha ti'i// chu ni ma he'i zho dang sbyar// zhag gsum zha nye'i nang du bzhag // du ba mi 'byung thabs kyis bsreg // dngul 'gyur phongs pa'i sdug bsngal sel// dngul 'gyur sbyor ba bshad byas nas// gser 'gyur bdud rtsi bshad par bya// gangs can ri bo rnams la ni// ro dan ti zhes sman mchog grags// lo mas sa phyogs zil mi bral// gser gyi mdog can khu ba 'dzag // zha nye dkar po dngul chu ldan// thal sbyor zhal gyi gdams pa yis// reg pas dngul zangs gser du 'gyur// dang po me yis dngul chu yi// mi 'chor ba yi sbyor ba bya// de nas sman gyi rtsi shes nas// rnal 'byor gser 'gyur 'grub 'gyur ro// mi dang lhan cig ma gnas na// gser 'gyur 'grub par mi 'gyur ro// de'i phyir kha sbyor 'khor lo yis// ci nas dngul chu bcing bar bya// de bcings gang yang gser du 'gyur// zos pas thams cad rdo rje'i sku ru 'gyur// gser 'gyur rtsi'i gdams pa slob dpon na lis mdzad pa rdzogs so// 