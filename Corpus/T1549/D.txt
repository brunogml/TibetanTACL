@##// rgya gar skad du/ ma Ni dwI pa ma hA kA ru Ni ka de ba pany+tsa sto tra/ bod skad du/ nor bu gling gi thugs rje chen po lha lnga la bstod pa/ rje btsun spyan ras gzigs la phyag 'tshal lo// nor bu'i gling du thugs rje'i sku 'khrungs dpal ldan pad+ma'i rigs// ri rgyal po ta la yi rin chen brag phug nyams dga' bar// pad zla'i dbus na thugs rje'i sku ni 'gying zhing rol pa'i nyams// thugs rje'i sman gyis bdag nad gso ba mgon po thugs rje can// ma rig thibs po 'gro ba'i mun sel rje btsun rab rib sel// skye rga na 'chi thar dka' yang srid rtsibs drug 'khor lor chud// srid pa'i 'khrul 'khor bzlog dka' sems can 'khor ba'i rgya mtshor bying // mgon po chos kyi 'khor lo bskor mdzad thugs rje'i sku yis sgrol// zla ba ltar dkar phyag gnyis pad+ma gdung ba sel ba'i phyag // dpag med cod pan rin chen mdzes brgyan gzhon nu zhi ba'i sku// thugs rje bdud rtsi'i rgyun gyis zug rngu'i nad dang sdug bsngal sel// thugs rje ri dwags lpags 'dzin srid pa'i bla ma phyag 'tshal lo// thugs rje'i thugs gdungs spyan g.yas chab las lha mo thugs rje'i sku// yid 'ong sgrol ma ljang ser bde ma rin chen rgyan mdzes sgeg // pad+mo'i sku la phyag mtshan ut+pal kha 'byed phyag gnyis kyis// bcud rgyas nu mas gso mdzad 'gro ba'i yum la phyag 'tshal lo// sems can sdug bsngal gzigs nas snying rje'i chu las mdzes ma 'khrungs// khro gnyer zhi ba ser mo rin chen sku brgyan thugs rjes 'gying // rje btsun mgon gzigs phyag mtshan gus pa'i phyag rgya dbyug pa bsnams// mchog sbyin bum chus 'gro ba'i re skong yum la phyag 'tshal lo// thugs rjes phrin las dregs pa tshar gcod dbang mdzad khro rgyal sku// sprul brgyan 'od dmar rta gdong ljang gu spyi bor rta skad bzhad// mgon po pa ne+e la 'dud pus btsugs rdo rje dbyug pa bsnams// pad+ma'i rigs sprul thugs rje'i brlan gyis sgeg khro phyag 'tshal lo// phyag na pad+ma'i drung na dam chos nyer zhu tshong dpon bu// nor bzangs sras po gser mdog skal ldan nyid bzhugs rin chen brgyan// e ma bla ma la gus thal sbyar pus btsugs pu sti bsnams// bzhin bzangs khye'u dad ldan nor bzangs bu la phyag 'tshal lo// rje btsun gsung gi dbang phyug khar+sa pA Ni 'khor bcas la// bdag gis gus par bstod bgyis zla ltar dge ba dri med des// srid mtsho skems shing thugs rje'i chu yis skye 'gro kun ngoms nas// rgyal ba'i dkyil 'khor nyams dga' po Ta la ru skye bar shog // sdug bsngal rgya mtsho rgya chen pha rol rab tu rgal gyur pa// thub pa rgyal ba 'gro ba'i gtso la bstod pa yis// bsod nams ci mchis des ni 'di na 'gro ba ma lus kun// byang chub rin chen rab mchog zhi zhing bde la reg par shog // nor bu gling gi thugs rje chen po lha lnga'i bstod pa// slob dpon rta dbyangs kyi zhal snga nas mdzad pa rdzogs so// 