@##// rgya gar skad du/ nan+h+ya brta tra ya mu kha A ga ma nA ma/ bod skad du/ g.yung drung 'khyil pa gsum gyi zhal gdams kyi nyams len zhes bya ba/ yum rnal 'byor ma la phyag 'tshal lo// bla ma'i zhal gdams thob byas nas// g.yung drung gsum gyi gdams pa ni// stong nyid don ni rtogs pa'i phyir/ kaM ka me kha la bshad bya// rang gi lus ni khong stong la// spyi bor brtsams nas lte ba'i bar// rtsa gsum ser dang dkar dmar ro// de rnams nang ni khong stong ste// g.yas kyi rtsa la khab rtse tshad// rang bzhin bsal ba bsam par bya// g.yon par zla ba'i thig le ste// dbus kyi rtsa ni khong stong ngo // de la sems gtad phyi nang stong // shes pa rgod na g.yas g.yon gyi// thig le gnyis la sems gtad la// de nas dbu bcad d+hU trI'i steng // hrIHlas g.yung drung 'khyil ba ni// me yi mdog can rnam bsam bya// g.yung drung 'khyil pa'i zur bzhi la// oM dang AHdang hUM dang phaT// g.yas phyogs ra sa'i steng du ni// a las zla ba'i g.yung drung 'khyil// byang chub sems kyi chu rlung bkag// g.yon pa la na'i steng du ni// oM las g.yung drung 'khyil ba dmar// bsams pas me yi rlung 'gags so// de nas rlung gi 'khor lo nas// rlung ni langs te mgrin par sles// dbus su bde gshegs rlung rgyu bas// sor ni bcu gnyis rtsa 'thon nas// g.yas g.yon chu rlung me rlung ni// nyi zla'i rtsa nas 'byung byas nas// lha mo gnyis dag zhal du rngub// slar yang gnyis kyis phu byas pas// rtsa dag gnyis kyi rtsa bug brtol// rnam par rgyu ste g.yung drung 'phog // dbus kyi sems bskor byas nas su// gnyis ni g.yas skor g.yon skor ro// slar yang rlung gis phu byas nas// g.yung drung gnyis la thim byas nas// dbus kyi 'khyil pa thim par bsam// ye shes me sbar rang lus ni// mgrin pa'i gnas nas rkang mthil bar// rim gyis zhu ste chos dbyings su// mnyam nyid thig ler sems gtad do// brtags pas ma grub dngos med yin// dmigs pa'i mtshan nyid thams cad bral// de ltar ma bsgoms ci byas kyang // lhan skyes ma rtogs 'khor bar 'khyams// thig le de las blangs byas nas// bdag nyid dbu bcad yum du bskyed// de nas lte bar hriM yig bsam// sum mdor rlung ldang gyen la rgyu// hri ni thig le gsum du zhu// i ni rlung gi thig le ste// ha ste byang chub thig le'o// rak+ta'i thig le raM yig ste// mdor na rim par sngo dkar dmar// ma shar rlung gis gyen la 'dod// dbu bcad rtsa sbubs rgyu na ni// steng du sor bzhi 'thon par bsam// g.yon pa g.yon skor g.yas pa g.yas// dbus kyi thig le 'bar zhing thim// lha mo gnyis kyis phus btab pas// g.yas g.yon thig le dbus la thim// de nyid mar la rngub byas pas// snying ga'i hUM la thim par bsam// de ni gsal la dri ma med// gnyis med thig le rang rig ste// bde dang sdug bsngal thams cad bral// 'khor ba snang ba rang rig stong // kye ho rnal 'byor bsgoms nas ni// gnyis med ye shes thob par 'gyur// g.yung drung 'khyil pa gsum gyi zhal gdams yum kad+kal me ka las gsungs rdzogs so// 