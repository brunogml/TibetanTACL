@##// rgya gar skad du/ a ti yo ga b+hA ba na nA ma/ bod skad du/ a ti rnal 'byor gyi sgom pa'i thabs zhes bya ba/ 'phags pa 'jam dpal la phyag 'tshal lo// dur khrod brgyad la 'jigs byed brgyad// dus mtha'i me 'bar khams gsum bsreg // tshangs pa'i sgo nas du ba 'thul// rgya mtsho bskam shing pad+ma 'bar// rdo rje ze 'bru'i dbus su ni// nyi ma'i gdan steng gnas pa de// nam mkha'i 'od chen hUM nyid sgrogs// mdzes pa'i sems nyid rgyu ba yin// rus sbal 'then cing sgra skad 'byung // ri bong can gyis mdud pa bkrol// nyams myong dpa' bo rang rig rgyal// lhan cig skyes pa'i bdag // mgon po nyid ni bsam par gyis// de nyid snying rje'i dkyil 'khor 'phro// de nyid dur khrod me yin te// de nyid smra dang zla rgyan 'dzag // skye rga shi dang khams gsum gnas// rang nyid dran te de nyid mthong // 'di ni gnyis med dbyibs dang bral// dngos po'i cho 'phrul brdzun pa ste// sems nyid 'khrul pas ma rtogs so// a ti'i rnal 'byor rig pa med// ji ltar bzhag pa de ltar yin// gnyis med sems la rtag lta dang // chad par 'gyur ba 'ang ma yin no// de phyir nyi zla'i dbus su ni// phra ba'i hUM nyid bsgom par gyis// a ti rnal 'byor gyi bsgom po'i man ngag ces bya ba slob dpon klu'i byang chub kyis mdzad pa rdzogs so// 