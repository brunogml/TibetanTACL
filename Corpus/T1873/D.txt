khro bo'i rgyal po rdo rje gnam lcags 'bar ba'i sgrub thabs klu 'dul ba'i ngan thabs bzhugs so// // khro bo chen po rdo rje gnam lcags 'bar ba nag po la phyag 'tshal lo// dang por gnas dben par mtshams bcad de/ de nas maN+Dal bya ste/ khro bo nyid maN+Dal gyi steng du spyan drang zhing mchod cing bstod de bsnyen pa bya/ las kyi dus su bdag ni lhar bya ste/ dang po stong pa nyid du bsgom/ de nas yan lag bdun gyis bsod nams kyi tshogs bsag go// de nas 'byung ba rim brtsegs kyis gzhal yas khang yang gzhung bzhin du bskyed/ de nas paM las pad+ma 'dab ma brgyad pa bsam/ de'i thog tu maM las nyi ma'i dkyil 'khor bsam/ dkyil 'khor gyi dbus su hUM 'od dang ldan pa cig bsam/ 'od kyi dbus nas sngon po 'brug skad du grags 'od dang ldan pa cig bsam/ de'i 'od phyogs bcur 'phros pa las/ phyogs bcu'i de bzhin gshegs pa thams cad kyi thugs dam rgyud bskul/ 'gro ba sems can gyi don mdzad/ slar tshur 'dus pa las/ oM AHhUM su pi tri zhes pa las/ bdag nyid khro bo chen po rdo rje 'bar ba/ sku mdog dbyar gyi char sprin ltar sngo nag tu gnas pa/ khro gnyer rgya mtsho'i rlabs bzhin gtsigs pa/ mche ba gtsigs pa/ spyan gser btso ma ltar dmar ser/ smin ma dmar po gyen du bskyod pa/ mchu sder rdo rje gnam lcags las byas pa/ 'dab gshog nam mkha'i mtha' dang mnyam pa/ zhal gsum/ spyan dgu/ dbu skra kham nag gyen du brdzes pa/ sbrul gyis rked chings byas pa/ thod pa'i dbu rgyan can/ g.yang gzhi rlon pa stod la gsol ba/ stag gi g.yang gzhis sham thabs byas pa/ klu'i rgyal po gzi can thod du byas pa/ klu'i rgyal po tak+Sha ka rked chings byas pa/ klu'i rgyal po sog ma med gdan khrir byas pa zhabs kyis gzir ba/ yan lag sbrul gyis brgyan pa/ phyag dang po gnyis rdo rje dang dril bu bsnams pa/ bar ma gnyis g.yas ral gri g.yon seng ldeng gi phur bu bsnams pa/ g.yas tha ma na gnam lcags kyi tho ba/ g.yon lcags kyu dang zhags pa bsnams pa/ rdo rje gnam lcags kyi phreng ba se ral khar byas pa/ thod pa skom rlon gyi phreng bas do shal byas pa/ me'i ser ba phab nas klu'i gnas bsregs pa/ sku las ye shes kyi me 'bar ba/ sprin nag 'khyil pa'i nang na bzhugs pa cig tu bdag bsgom mo// de ye shes lngas dbang bskur/ sku gsung thugs su byin gyis brlab po// de nas rdo rje sna nan bya ba ni bdag bskyed pa'o// de nas gzhan bskyed pa ni mdun du paM las pad+ma 'dab ma brgyad pa/ de'i steng du maM las nyi ma'i dkyil 'khor de'i steng du hUM sngon po las dam tshig sems dpa' bskyed de// de nas ye shes sems dpa' spyan drang // oM su pi tri badzra dun+ti ma hA kro d+ha/ maN+Dal ma hA te A be sha ya a A/ phyag rgya bzhi bya'o// de nas phyi nang gi mchod pa sngags kyis dbul lo// de nas gtor ma byin gyis brlabs la khro bo la dbul lo// oM su bi tri badzra dun+te ma hA kro d+ha ba liM b+huny+dza/ kha kha/ khA hi khA hi sa ma ye swA hA/ de nas bstod pas bstod do// hUM me dpung sprin nag 'khyil pa'i klong dkyil nas// klu rgyal sog med 'khyil pa'i gdan stengs nas// khro rgyal rdo rje gnam lcags 'bar ba ni// zhal gsum phyag drug rdo rje'i gshog pa can// rdo rje'i gshog pa nam mkha'i mtha' dang mnyam// rdo rje sder che na gdengs pa ni/ gdug pa'i klu rgyal snying 'dar cod pan sa la 'brul// hUM dang phaT kyi gad rgyangs drag po yis// klu gdon gdug pa'i snying 'dar mgo bo 'gas// kha sbub bsgyel te khrag skyugs gas nas 'chi// rdo rje gnam lcags 'bar ba'i mchu ba dar nas// klu gdon gdug pa'i snying khrag khong nas 'jib// ral ba kham nag gyen du g.yengs nas kyang // me yi ser bas klu yi pho brang 'joms// gshog pa gser gyi spu gri brdabs nas kyang // rgya mtsho gshags nas klu rnams dum bur gtubs// sgro 'dab rdo rje lcags kyu 'bar ba yis// gdug pa'i klu rnams ma lus snying nas 'dren// g.yas kyi phyag rgyas byugs pa yis// lha chen brgyad kyi mgo bcad nas// ban+d+ha thogs pas dbu la brgyan// g.yon gyi phyag rgyas byugs pa yis// klu chen brgyad kyi snying phyung nas// rus sbal khog pa bkang nas gsol// g.yas kyi shes rab ral gri yis// klu rnams ma lus gtub par mdzad// g.yon pa seng ldeng phur bu yis// klu rnams ma lus rtsad nas gcod// g.yas na gnam lcags tho ba yis// sa bdag pho mo rdul du rlog // g.yon pa lcags kyu zhags pa yis// bka' 'das dgra bgegs 'ching zhing sdom// rdo rje 'bar ba'i ba spu nas// mkha' lding mtshon cha'i char bab nas// gdug pa'i klu rnams brlag par mdzad// sku stod zhing chen g.yang gzhi gsol nas kyang // srid pa'i ma tshogs 'dar zhing sdud// sku smad stag gi sham thabs gsol nas kyang // gdug pa'i klu la stag ltar mchong bar byed// phyag na rdo rje thugs kyi sprul pa'i sku// khro chen 'bar ba che la phyag 'tshal bstod// bde gshegs gtum po khyod la phyag 'tshal bstod// bcom ldan klu gdug 'dul la phyag 'tshal bstod// oM su pi tri badzra dun+ta ma hA kro d+ha mi li mi li hUM phaT/ ces bsnyen pa bya'o// bsnyen pa'i le'u i thi// // sgrub pa'i dus su phyag rgya dang po gnyis klu'i gnya' ba dang mkhrig ma nas bzung ste/ mchu snying gar btsugs te khrag 'jib par bsam mo// klu gzir zhing bskrad de tshar bcad pa ni/ rabs chad kyi thod pa'am lcags snod du/ bag zan las kla'i gzugs sna tshogs byas/ yungs kar dang mtshon bdar ba'i phye ma dang / bdug pa'i rdzas sna tshogs dang / sngags phyag rgya'i ting nge 'dzin dang bcas pas tshig cing skad ngan thon te bros so// phyag rgya ni mthe bong gnyis sbrel te nam mkha' lding gi gshog pa bzhin du byas te/ oM traM sduM khroM hUM phaT/ de yis rgya mtsho gshegs nas klu gton te lcags kyu bsgril ma'i phyag rgya byas te hUM nA ga hUM dza/ gnya' ba nas bzung nas 'ongs par bsam/ oM badzra pa ti ga ru Da hUM hUM dzaHdzaHra tsi sri dza hUM phaT/ phyag rgya ni mthe bong gnyis rtse sprad de bsgrengs/ mdzub mo gnyis gcig la gcig 'khyud/ srin lag gnyis nang du bskum/ mthe chung gnyis thad kar brkyang ste/ dpral ba'i thad kar phyag rgya byas te/ mtshog ma'i thad kar lan gsum bskor te dgrol bas de nyid du nam mkha' la sprin nag po dang sngon po 'khrigs shing mtshon cha'i tshub ma phyogs kun nas langs te/ gnas thams cad tshig ste/ mi bzod nas cho nges 'debs shing // a la la khro bo'i rgyal po ci bsgo ba nyan no zer nas skyabs su song bar bsam mo// tar+ya thA/ oM bi phu le pra ba re nA ge ma hA nA ga hr-i da ya a ba rte dz+wa la dz+wa la/ sarba nA ga hr-i da ya ne/ kI mi kI mi/ nA ga gu la bi d+h+wan+sa ni/ ha na ha na/ sarba nA ga hr-i da ya ni/ d+ha ra d+ha ra/ sarba duSh+Ta nA ga b+ha ba na ni/ pa tsa ya pa tsa ya/ sarba duSh+TA na nA gA nA na/ a kra ma a kra ma/ su min+t+ra ya/ sa ga ra bi ma le/ bi tra me ma hA nA ga te dza ba re swA hA/ de nas klu skrag par bya'o// thun gyi le'u i thi// // gnyen klu rigs dang gdon phal pa la/ glang ru rta rkang dang nya mgo bya rtug dang / skra shad dang gu gul nag po dang sbyar la bdug par bya'o// oM badzra tiSh+Tha badzra hUM phaT/ seng ldeng dang lcags kyi phur bul sum 'bum bzlas te snying gar gdab par bya'o// bud+d+ha ya/ oM kI li mi li/ tsan+d+ra tsan+d+ri bat+ta ya swA hA/ phur pa'i sngags so// yungs kar dang til dang ske tshe dang tshon phye dang bye ma la sum 'bum bzlas te/ brab cing gzir ba dang tshar gcad par bya'o// mna' bsgags te phyis mi ldang bar bya'o// tar+ya thA/ oM dza ta dza na nA ga bi dza tiSh+Tha tiSh+Tha sa tsa ra si ti swA hA/ de lta bu ni gsad las thams cad la bya'o// 'byung po bskrad cing gsad par 'dod na/ lcags kyu'i phyag rgyas dgug par bya/ bdag gi dza'i 'od zer gyis klu'i khong du bstim par bya'o// khong du thim pa'i dza'i 'od zer smug nag tu gyur pas/ klu la me 'bar te klu dang bsdongs pa'i 'byung po rnams kyang 'thab cing skad 'byung ste 'bros par 'gyur ro// ma hA ru dra ru dra tha hUM phaT swA hA/ phyag rgya ni sor mo nang du bskum ste gung mo gnyis rtse sprad de bkug ste rgyag par bya'o// gang zhig klus gzir ba la stag gi mche ba dang / mtshon bdar ba'i phye ma dang / glang rong nag po'i chu nang du bskol lo// gar na bar bsku bar bya'o// rdo rje 'bar ba'i sngags kyis byin gyis brlab par bya'o// yang na khyi'i gcin la bya'o// 'byung po'i le'u ste i thi// // klu la mchod pa bya zhing dug dbyung ba ni/ dkyil 'khor 'dom gang gru bzhi la/ klu'i gzugs kyis dgod par bya'o// de bzhin klu sman mtshon pa bsag // de nas klu rnams spyan drangs la// dkar gsum mngar gsum mchod pa 'bul/ oM badzra pA Ni bya ba sarba bit+ta nA ga rA dza suM b+ha ni hUM/ rgyal sras thugs rje'i mchog mnga' ba'i// 'gro ba'i sdug bsngal bsal ba dang // mtho ris thar pa bsgrub pa'i phyir// gsang sngags dam las ma 'da' zhig // khyod kyi sems las 'das gyur te// byang chub bde ba bskyed pa dang // nyon mongs sdug bsngal zhi ba'i phyir// khyod la rab tu skrag par bya// thams cad bde ba'i sa bon te// bde ba thams cad 'grub pa yin// dam tshig 'di las 'das gyur na// 'chi bdag gi ni gsal shing ltar// rdo rje'i mtshon cha rnon po yis// khyod kyi yan lag gcod par 'gyur// oM swa ta badzra hUM ka ra dra ba dra ba bi drA ba pi ya na shan na ha na hUM phaT/ sngags des klu'i sems kyi dkyil 'khor la 'khor bar sgong gis song bar bsam mo// sngags des klu'i sems la yod pa'i sgrib pa byang nas/ chos thos pa'i sems byang chub tu brtan par gyur nas/ sngon phyag na rdo rje'i bka' rjes su dran nas/ slob dpon yin snyam nas tshur mi gnod par stong grogs byed par 'gyur ro// ci bsgo ba nyan par 'gyur ro// mchod pa'i le'u i thi// // de bzhin du char dbab par 'dod na/ klu sgrub pa dang mchod pa gzhung bzhin byas/ pad+ma kha gsum maN+Dal la/ klu yi gzugs kyis dgod par bya// dbus su khro bo de nyid bsgom// 'khor gyi klu rnams mchod cing bstod// dam tshig dran te 'bebs par 'gyur// de yis phebs par ma gyur na// thod pa shin tu dkar ba la// sog med bskyed la gzir bar bya// lcags sam rabs chad thod pa ru// klu gzugs brubs te bdug cing gzir// de yis rab tu 'bab par 'gyur// char gyi le'u i thi// // ser ba la thal chen dang dug dang yungs kar dang sbyin sreg byas pa'i thal bas bya'o// ser ba'i le'u i thi// // dgra la chu skol gyis bya'o// dgra'i le'u i thi// // bdag bsrung ba ni/ ting nge 'dzin gyis bya'o// gzhan bsrung ba ni skud pa dang sngags dang rdzas kyis bya'o// bsrung ba'i le'u i thi// // nA ga tsit+ta rak+ta pi pa dos ma ye swA hA/ klu'i snying khrag dbul lo// oM nA ga ha na ha na hUM phaT/ nA ga da ha da ha hUM phaT/ nA ga pa tsa pa tsa hUM phaT/ nA ga kI li kI la ya hUM phaT/ nA ga shag+ti dza la mA ra ya hUM phaT/ klu brdung ba'i sngags so/ khro bo'i rgyal po rdo rje gnam lcags 'bar ba zhes bya ba'i sgrub thabs/ klu 'dul ba'i ngan thabs bal po'i man ngag rgya gar gyi bla ma mai tri pas mdzad pa rdzogs so// 