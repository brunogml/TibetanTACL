@##// rgya gar skad du/ shrI tsakra sam+ba ra pU dza me g+ha bi d+hiH/ bod skad du/ dpal 'khor lo sdom pa'i phyi rol gyi mchod pa'i cho ga / dpal rdo rje sems dpa' la phyag 'tshal lo// bla ma dam pa'i zhabs pa da la// btud de man ngag ji ltar bar// bdag gis bde mchog rgyud brten nas// phyi mchod cho ga gsal por bsdu// 'dir rnal 'byor pa dpal 'khor lo bde mchog gi dkyil 'khor la mchod par 'dod pas nang par snga bar langs pa'am/ skabs ji lta ba yang rung ste bde mchog gi rnal 'byor dang ldan pa kho na'i sngags pas sa phyogs gtsang mar lag pa bzhag la oM sum+b+ha ni sum+b+ha zhes bya ba brjod de bdud rtsi ril bu dri zhim po la sogs pa'am rdzas gang yang rung // ba lang gi lci ba'i ril bus dkyil 'khor gru bzhi pa byugs nas de'i dbus su lag pa bzhag ste pu dzA la sogs pa'i yi ge nyi shu rtsa bzhi gnas dang nye ba'i gnas la sogs pa sa bcu'i rang bzhin rnams de dang de'i sar lhag par mos pa sngon du 'gro bas brjod par bya'o// de nas dkyil 'khor de nyid du yud tsam gyis 'byung ba bzhi la gnas pa'i ri rab kyi steng gi sna tshogs pad+ma zla ba la rang gi snying ga nas byung ba'i hUM de nyid bzhag nas sa bon de'i 'od zer rnams kyis ye shes kyi dkyil 'khor spyan drangs la yi ge hUM de la bcug ste de yongs su gyur pa las bcom ldan 'das 'khor dang bcas pa rnam pa thams cad yongs su rdzogs par blta bar bya'o// de nas snying ga'i sa bon las byung ba'i pi wang ma la sogs pa'i lha mo rnams kyis yang dag par mchod cing de las byung ba'i rin po che sna bdun yang phul te cho ga ji lta ba bzhin sbyangs pa'i lag pa g.yon pas dkyil 'khor gyi dbus su yi ge gsum gyis me tog dgod do// de nas de nyid du bcom ldan 'das dang bcom ldan 'das ma'i snying po rnams kyis so// de nas mkha' 'gro ma la sogs pa nas gshin rje 'joms ma'i mthar thug pa rnams la rang rang gi sngags kyis phyogs rnams su g.yon skor/ mtshams su g.yas skor gyis gnas ji lta ba bzhin du me tog dgod do// de nas lag pa la bkod pa'i lha rnams la de dang de'i gnas su oM ha zhes bya ba la sogs pa de dang de'i sngags rnams kyis mchod par bya'o// de nas lag pa g.yon pa na gnas pa'i me tog de rkang pa brgyad pa'i sngags brjod pa sngon du 'gro bas dkyil 'khor du dor te mgo bor thal mo sbyar ba sngon du 'gro bas lha'i dkyil 'khor de bdag nyid la gzhug par bya'o// de nas snying bo nas brtsams te rkang pa brgyad pa'i mthar thug pa'i sngags kyi bstod pa sngon du 'gro ba can ji ltar bstan pa'i bstod pa rnams kyis yang dag par bstod nas nus pa ji lta bar sdig pa bshags pa la sogs pa dang bsam gtan dang sngags bzlas pa dang smon lam gdab pa la sogs pa byas te yi ge brgya pa bton nas oM yo ga shud+d+haH sar+b+ba d+harmA yo ga shud+d+hou0f85haM zhes bya ba'i sngags dang bcas pas badzra muHzhes bya bas gshegs su gsol te 'khor lo de bdag nyid la gzhug par bya'o// de nas dkyil 'khor gyi ri mo bri bar bya'o// phyi rol mchod tshul legs par bsdus// bdag gis bsod nams gang bsags pa// des ni 'gro ba ma lus kun// sangs rgyas mchod pa'i rjes gzhol shog // dpal 'khor lo sdom pa'i phyi rol mchod pa'i cho ga dpal pradz+nyA rak+Shi tas mdzad pa rdzogs so// // dpal su ma ti kI rti dang sgra bsgyur gyi lo tsA ba blo ldan shes rab kyis bsgyur ba'o// 