@##// rgya gar skad du/ a pa ri mi tA yu raM sto tra/ bod skad du/ tshe dpag med la bstod pa/ chos kyi 'khor lo rgya chen bskor// sems can sdug bsngal ma lus rnams// skad cig nyid la sel byed pa'i// sangs rgyas tshe dpag phyag 'tshal lo// rdo rje sems dpa' las byung zhing // nyes pa kun las khyod grol nas// rdo rje lus can rdo rje can// rdo rje tshe dpag phyag 'tshal lo// ji ltar nyon mongs dri ma yis// kun nas gos par mi 'gyur zhing // thugs rjes chags tshul ston mdzad pa// pad+ma tshe dpag phyag 'tshal lo// bsam pa dngos kun skad cig gis// rang 'dod bzhin du tshim dang dpal// tshogs kyi bdag po chen po ste// rin chen tshe dpag phyag 'tshal lo// 'dod pa'i don rnams ma lus pa// skad cig nyid la rdzogs dang dpal// bsam kun 'phel byed dpag bsam shing // phrin las tshe dpag phyag 'tshal lo// nyes pa kun las rnam grol bas// sna tshogs yon tan rnams kyis brgyan// tshogs kyi bdag po chen po ste// kun gzigs tshe dpag phyag 'tshal lo// stobs chen rnams kyis rab brgyan te// ma lus mi mthun tshogs 'joms pa// ston pa sred med bu yi mthu// yon tan tshe dpag phyag 'tshal lo// me long mnyam nyid la sogs pa// ye shes mang po'i mdzod 'dzin pa// rnam par rtog pa mtha' dag spangs// ye shes tshe dpag phyag 'tshal lo// rnam rtog rlung gis khyod mi g.yo// mtha' bral ting 'dzin zhi ba ste// bdud dang mu stegs tshogs 'joms pa// mi g.yo tshe dpag phyag 'tshal lo// 'khor ba'i sems can thams cad kyis// khyed kyi mtshan tsam 'dzin pa la// tshe dang ye shes rgyas mdzad pa// tshe dpag med la phyag 'tshal lo// byang chub sems dpa' dze tA ri dgra las rnam par rgyal bas mdzad pa'o// 'di'i brgyud pa ni/ tshe dpag med/ grub pa brnyes pa'i snying po zhabs// dze tA ri dgra las rnam par rgyal ba// rdo rje gdan pa che chung gnyis// ba ri lo tsA ba/ mchims brtson 'grus seng ge// rgya nag phug pa/ dbus pa sangs rgyas 'bum/ bla ma dge sdings pa/ bla ma bsam gtan bzang po'o// 