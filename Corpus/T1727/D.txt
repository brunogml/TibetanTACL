@// de'i sbyin sreg gi cho ga bzhugs// de nas yang dag bshad bya ba// sa gzhi shin tu legs pa la// thab khung rgyar ni khru gang zhing // zabs su khru phyed brkos pa dag // kha khyer sor bzhi gnyis dor bya// ba yi rnam pa lnga yis byugs// kha dog dkar po byas nas kyang // dri dkar 'o ma me tog dor// dkyil du rdo rje sor brgyad pa// nang du rdo rjes bskor nas kyang // tha ma me yi 'od zer can// bya ba thab khung rim pa'o// tsan+dan pA la sha dag dang // byang chub shing dang n+ya gro d+ha// dri bzangs dri zhim pa yi shing // srog chags med cing ma rul ba// gsar ba khru gang tshad la ni// 'o ma sbrang rtsi bran nas kyang // dri zhim pa yi chu yis gtor// thab kyi kho ra khor yug tu// ku sha rtse mo phyir bstan pa// bkram la bud shing brtsig par bya// thab bas mtho na nyes par 'gyur// de ni bud shing rim pa'o// rtse mo'i cha las byung ba yi// yam shing sor ni bcu gnyis pa// gsar zhing 'dab ma bcas pa dang // drang zhing bla skams med pa ste// skyon dang bral ba'i yam shing la// mngar gsum dkar gsum dag gis bran// dri yi tshogs kyis bsangs nas kyang // mchod pa'i don du g.yas su gzhag // de ni yam shing rim pa'o// dkar gsum mngar gsum 'bras chan dang // 'bras thug lag pan la du dang // sman sna tshogs dang bza' ba'i rdzas// til la sogs pa ji snyed kun// bsreg pa'i don du g.yas su gzhag // mar khu rdo rje dril bu dang // dgang gzar blugs gzar mdun du'o// me tog spos dang mar me dri// bshos gtsang rol mo ji snyed pa// mchod pa'i don du g.yon du gzhag // mchod yon las kyi bum pa ni// mnyes dang bsang phyir g.yas su gzhag // mchod rdzas bsreg rdzas rim pa'o// de nas skad cig ltar bskyed la// dus nas brtsams te mngon rtogs kyi// cho ga'i rim pa ji snyed pa// sgrub thabs bzhin du bsgom par bya// de ni rnal 'byor bdag nyid kyi// mngon par rtogs pa'i rim pa'o// de nas thab ni bsang byas la// a las pad+ma'i gzhal yas khang // dkar zhing zlum pa mdzes pa bskyed// baM las chu yi dkyil 'khor te// de steng paM las pad+ma'o// a dang ma las nyi ma'i gdan// hUM las rdo rje dkar po ste// der bskyed pa ni rdo rje 'dzin// zhu bar raM las gru gsum me// de nas me lha'i rgyal po ni// dkar zhing zhi la sgeg pa ste// zhal gcig phyag bzhi skyil krung phyed// chu yi dkyil 'khor la gnas shing // tshangs pa'i skud pa se ral gzar// g.yas na dbyug pa spyi blugs te// g.yon na phreng ba ku mu ta// dbu rgyan la sogs rgyan rab mdzes// bskyed la ye shes me lha dgug // gong ltar mchod pas mnyes byas la// dzaHhUM baM hoHsa dgug gzhug bya// dbang bskur ba dang byin brlab pa// mchod pas rab tu mnyes byas nas// bstod pa'i rgyal po 'di dag kyang // rdo rje dril bu ldan pas kyang // klu dang ldan pas bstod pa bya// hUM me lha'i rgyal po tshangs pa mchog gi sras// me lha'i rgyal po dag gis dbang bskur ba// shes rab mchog gis nyon mongs thams cad sreg // 'dzin byed me lha nyid la phyag 'tshal bstod// de nas dgang gzar blugs gzar ni// lag pa g.yas g.yon thogs nas kyang // me lha bdud rtsi'i zhal nyid du// sngags 'di dag gis bsreg par bya// oM badzra a g+na ye ma hA b+ha twa dz+wA la ya sarba b+ha smiM ku ru sarba du Sh+TA na hUM phaT/ na maHche ge mo zhes bya ba 'di/ shAn+ti d+ku ru ye swA hA/ brgya rtsa brgyad dam lnga bcu ste// nyi shu lnga'am bdun du dbul// de ni me lha'i rim pa'o// de nas me lha'i thugs ka'i nang // pad+ma nyi zla'i gdan stengs su// hUM las rdo rje sngon po ste// de las rdo rje 'dzin pa ni// mngon par rtogs pa'i cho ga bzhin// gsal ba nyid du bskyed par bya// de nas mchod pas mnyes byas nas// bstod pa dag kyang rab tu brjod// de nas bsreg rdzas dbul ba ni// rtsa ba'i sngags ni 'ba' zhig la// greg sngags 'di dag btags la dbul// oM sarba pU dza me g+ha rat+na a gar+b+ha na maHche ge mo zhes bya ba 'di shAn+ti d+ku ru swA hA/ ji snyed spros pa phul nas kyang // de nas mchod bstod yang byas te// gshegs dang bzod pa gsol nas kyang // bsngo dang smon lam gdab par bya// oM AHhUM muH ye shes sems dpa'i gshegs su gsol// dam tshig rang gi snying gar bsdu// mchod dang bsreg pa'i rdzas rnams ni// lhag ma ji snyed yod pa yis// me lha mnyes par yang byas te// mchod pa la sogs gong bzhin no// ye shes me lha gshegs su gsol// dam tshig 'bar ba'i rnam par bstim// bdag gis sbyin sreg sbyar ba yis// dngos grub myur du 'grub gyur cig // rdo rje 'dzin pa'i sbyin sreg gi cho ga rdzogs so// // slob dpon chen po ba su d+ha badzras mdzad pa'o// 