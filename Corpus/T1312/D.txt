[ #]@##// rgya gar skad du/ mU la pat+ti TI kA / bod skad du/ rtsa ba'i ltung ba'i rgya cher 'grel pa/ 'phags ma sgrol ma la phyag 'tshal lo// ltung ba bcu bzhi po ni dkyus su bsdebs pa bdun te/ bdun po de dag la ltung ba'i ngo bo bdun dang / rgyu bdun dang / dngos po bcu bzhi zung phral na bcu bzhi po tshan tshan gsum mo// de la ltung ba dang po dang gnyis pa'i ngo bo dang rgyu gcig ste/ bla ma la brnyas pa nyid bde bar gshegs pa'i bka' las 'das pa ste/ de yang // bla ma dang ni rdo rje 'dzin// tha dad par ni mi brtag go// zhes gsungs pa'i phyir ro// des na rdo rje 'dzin pa dang bla ma tha mi dad pa'i phyir ltung ba gnyis ngo bo dang rgyu gcig // brnyas pa'i yul bla ma de yang thun mong gi lam 'khor ba yid la byas pa 'di las blo log par byas pa shes shing byas pa gzo ba la brten nas byams pa dang snying rje brtan par byas pa de gnyis kyi stobs las byung ba'i byang chub kyi sems brtan par byas 'jug pa'i sdom pa dang ldan pas mi mthun pa'i phyogs// snying rje med cing khro la gdung // khengs shing chags la ma bsdams dang // spyoms dang bcas par mi bya'o// zhes gsungs pas thun mong gi lam gyi mi mthun pa de rnams las log nas/ thun mong ma yin pa'i mtshan nyid dbang bzhi'i sgo nas lta ba dang / spyod pa dang / sgom pa gsum gyi man ngag dang ldan pa de yang dang yang du/ goms par byas pas yon tan dang // brtan zhing dul la blo gros ldan// bzod ldan drang la g.yo sgyu med// sngags dang rgyud kyi sbyor ba shes// snying rje ldan zhing bstan bcos mkhas// de nyid bcu ni yongs su shes// dkyil 'khor 'dri ba'i las la mkhas// sngags bshad pa yi spyod pa shes// rab tu zhi dang dbang po dul// zhes bya bas de ltar yon bcu bzhi dang ldan pa lta ba rnam gnyis grub par gnas pa'i don dang / nges par grub pa'i thabs lnga dang / spyod pa rnam pa gnyis dang / dbang rnam pa bzhi'i man ngag dang ldan pa'i grub pa'i tshig gi nyams dang ldan pa'i bla ma zhes bya ba ste/ de lta bu'i bla ma dam pa nye bar bsten pa'i sgo nas/ slob ma de rdzogs pa'i byang chub kyi sems brtan par bya ba dang / 'jug sems kyi sdom pa dang ldan par bya ste/ 'og nas/ mnyam par bzhag pas bla ma la// ci 'byor pa yis mchod byas la// gsum la skyabs 'gro nas brtsams te// byang chub sems sogs sdom pa ni// gal te bdag la phan 'dod na// sngags pas 'bad de gzung bar bya// zhes gsungs pas bla ma des dang po 'khor ba'i nyes dmigs yid la bya ba dang / skyabs su 'gro ba dang byams pa dang snying rje'i sgo nas byang chub tu sems brtan par byas nas 'jug sems kyi sdom pa dang ldan pa la dbang bzhi snod du bsgrubs nas lta spyod sgom pa gsum gyi man ngag dang ldan par bsgrub pa de'i phyir ro// de nas sngags sogs sbyin pa yis// dam chos snod du byas nas so// zhes gsungs pa'i phyir ro// de bla ma la rag las pas/ dngos grub slob dpon rjes 'brangs zhes// rdo rje 'dzin pa nyid gsungs par// shes nas dngos po thams cad kyis// bla ma yongs su mnyes par bya// zhes bya ba de lta bu'i bla ma de dus rtag tu phun sum tshogs pa mtha' dag gi 'byung gnas 'khor ba'i rgya mtsho nas 'byin byed dngos grub thams cad kyi rag las pa yin pas de'i phyir/ gdan bstabs pa dang ldang ba dang // don gyi bya ba sogs bsnyen bkur byed pa dang / bla ma las ni dngos grub dang // mtho ris dang ni thar pa thob// ces pa nas/ mdun du dul bas 'dug par bya// zhes bya ba'i bar du bya ba mtha' dag dran pa dang shes bzhin gyis ma yengs par bya ba'i tshul gyis bla ma bsten par bya'o// de lta bu'i bla ma la brnyas na sangs rgyas thams cad la brnyas pa ste/ de 'dra'i mgon la bsam bcas pas// slob mar gyur pas brnyas na ni// sangs rgyas thams cad brnyas pa ste // des ni rtag tu sdug bsngal 'thob// ces pa nas/ der ni gnas pa yang dag bshad// ces bya ba'i bar dang / de bas 'bad pa thams cad kyis// rdo rje slob dpon blo gros che// dge ba yongs su mi spyoms pa// nam yang smad par mi bya'o// zhes pa de ni rtsa ba'i ltung ba kun gyi ngo bo nyid do// sbyong ba la sogs pa ni phal cher bla ma gser gling pa la sogs pa'i bshad pa las shes par bya'o// ltung ba de gnyis kyi rgyu ni bla ma grub pa thob pa'i tshig gi nyams dang bral pa rnams dang phrad pa'i dbang gis lam gyi snod du ma bsgrubs par dbang la sogs pa byas kyang // rtsa ba ma brtan pa'i dbang gis nges par 'dren mi nus shing // nges pa med pa'i phyir bla ma gtso bor mi byed de/ de'i phyir slob dpon brnyas pa la sogs pa thams cad 'byung ste de ni log par bstan cing bsgrub pa zhes bya ste/ sngon du 'gro ba'i sbyang ba gang yang med par dbang dang bskyed rdzogs kyi man ngag bstan du zin kyang rtsa ba med pa'i dbang gis myur du 'jig la nges par chung ngo / de bas na de gnyis ni bka' 'das dang gnyis kyi rgyu yin pas na/ dz+nyA na sid+d+hi las/ rang nyid kyis lam ma mthong bas// ji lta bzhin du gzhan dag 'dren// long ba gnyis ni 'grogs gyur na// gnyis ka ltung bar the tshom med// ces pa dang / yang // sdig pa can gyi lam de yis// bgrod pa nyams pa thob par 'gyur// zhes pas bla ma dam pa la brten par bya'o// spun la nyes pa brjod pa dang byams pa spong ba gnyis ltung ba'i ngo bo gcig la de 'byung ba'i rgyu yang gcig ste/ de'i rgyu ni sngon du thun mong gi lam byams snying rje ma sbyangs pas sems can la phan 'dod pa dang / gces par 'dzin pa'i blo med la de'i dbang gis gnod cing smod pa la sogs pa'i rkyen phra mo mi bzod de/ de'i phyir spun la nyes pa brjod cing sems can la byams pa spong ba des de gnyis ngo bo gcig ste gzhan la gnod par 'dra bas so// byang chub sems spong dang grub pa'i mtha' smod pa gnyis rgyu dang ngo bo gcig ste/ rgyu ni byams pa dang snying rje'i stobs kyis byang chub kyi sems brtan par ma byas par blangs su zin yang mi brtan te/ de yang // thams cad la ni lhag pa'i gnas// gang du thams cad 'jig pa ste// bskal pa bye ba stong du yang // yang dag bskyed pa'i dge ba che// byang chub sems ni bskyed pa yi// bsod nams tshogs ni bsags pas so// bskal pa bye bas 'byung ba ni// skad cig nyid la rnam par 'jig // de bas don de bsrungs pas ni// de bzhin gshegs pas rab tu gsungs// zhes 'byung bas byang chub sems de spangs pa dang / spangs pa'i tshad dang / de'i nyes pa'o// spangs pa ni gsum ste/ bla ma la brten nas dang / spun la brten nas dang // sems can la brten nas spong ba'o// tshad ni rten gsum po de la brten nas nyon mongs pa'i bsam pas g.yo sgyu la sogs pas nyin mtshan cha ci rigs par 'das pa'o// dge ba'i rtsa ba rtsad nas 'byin pa ni nyes pa'o// gzhan gyi byang chub kyi sems kyi bar chad byas na yang nyes pa che bar shes par bya'o// de la rang gi theg pa ni theg pa chen po gnyis so// gzhan ni nyan thos kyi'o// smod pa ni gong ma ltar mi sbyong zhing smod pa ste/ rang mi gnas shing gzhan mi 'dzud pa'o// gsang ba sgrogs pa dang / phung po smod pa gnyis rgyu dang ngo bo gcig ste/ rim gyis ma sbyangs pa'i phyir snod du ma gyur pa la gsang ba'i don grub par gnas pa'i don lta ba rnam pa gnyis la sogs pa bstan pas phung po lha'i bdag nyid la sogs pa bskyed pa'i go rims spong bas rgyu dang ngo bo gcig go// de yang // lha yi gzugs ni bsgoms pa la// sems kyi brtson pa dag la ni// glegs bam tsam yang bstan pa ni// sbyin par mi bya shes bya ste// rdo rje ye shes rab spong bas// rmongs pa dmyal bar 'gro bar 'gyur// de yi dmyal ba'i rgyur gyur pas// mi de'ang dmyal bar 'gro bar 'gyur// de dang bdag gzhan phung ba ni// 'byung bas nges par bsrung bar bya// zhes so// chos la yid gnyis za ba dang // sdug la byams sems gnyis rgyu dang ngo bo gcig ste/ de yang sems can thams cad rang bzhin dag pa 'od gsal dang zung 'jug gi rang bzhin du gcig pa la de gnyis la the tshom za ste/ 'khor ba dang zhi ba'i phyag rgya chen po zung du ma rtogs pa'i dbang gis gdug pa can de gnod cing dmod pa la sogs pa byang chub kyi rkyen du byung ba la rdeg pa la sogs pa drag shul gyi sbyor bas phan pa ma yin par bsgrubs pas rgyu dang ngo bo gcig go// ming sogs bral ba'i chos la der rtog pa dang / dad ldan sems sun 'byin pa rgyu dang ngo bo gcig ste/ ming la sogs pa bral ba ni grub pa'i gnas pa'i don nam mkha' lta bu'i rang bzhin 'od gsal ba la dngos po dang mtshan mar brtags pa'i rgyus de la dad pa'i sems can dbang po rab dang ldan pa rnams sun 'byin te/ ma zhugs pa la mi 'jug la/ zhugs pa bzlog cing brtan par mi byed pas so// dam tshig mi bsten pa dang shes rab smod pa gnyis kyang // bdud rtsi lnga la sogs pa'i dam tshig mi bsten pa ni shes rab smod pa'i rgyu yin te/ de la smod pa nyid de spong ba'i rgyu'o// des na dang por bla ma grub pa thob pa'i tshig gi nyams dang ldan pa brtags la legs par blang gi gzhan du ni ma yin no// des na/ bla ma dang ni slob ma dag // mtshungs par dam tshig nyams gyur pas// dpa' bos dang por slob dpon dang // slob ma'i 'brel pa brtag par bya// zhes pas so// de ltar ltung ba de rnams las 'das pa na nyes pa bstan pa ni slob dpon la smod pa de zhes pa ni mtshon pa'i don te/ ltung ba gzhan la nyes pa 'dra bar shes par bya ba'i lci yang ni yod de/ de'i nyes pa ni yams dang zhes bya ba'i tshigs su bcad pa gcig go// rgyal po me dang zhes pa'i tshigs su bcad pa gcig go// de phyir nam yang tshigs su bcad pa gsum mo// gal te bsam pa'i sgo nas nyams na bla ma'i spyan sngar maN+Dal la sogs pas mchod la nyes pa ming gis bshags te phyis bsdam zhing bla ma la sangs rgyas kyi blo nyis 'gyur du bslab ste/ de'i phan yon bstan pa'i phyir bla ma la ni zhes pa'i tshigs su bcad pa gcig go// de bzhin du ltung ba lhag ma rnams kyang bsam pa'i bye brag gis bskang bar bya'o// des na dang por bla ma legs par brtag cing legs par bsten la/ de nas snod du bsgrub par gsol ba gdab/ des kyang rjes su brtse ba'i sgo nas snod du bsgrubs te/ dang po 'khor ba'i nyes dmigs dang / lha dang bla ma la brten du gzhug go // de nas thun mong pa'i skyabs 'gro la brten la/ so sor thar pa'i sdom pa brten du gzhug // de nas khyad par gyi skyabs 'gro la brten nas byang chub kyi sems brtan du gzhug // de nas 'jug pa'i sdom pa legs par byin la dbang bzhi'i sgo nas lta spyod sgom gsum gyi rtogs pa bsgrub po// de nas rtog pa dang mthun pa'i lam la sbyar te/ de yang bskyed pa'i rim pa'i dus su bla ma dang lha tha mi dad pa la tshogs bsags / ltung ba dang po'i rgyu spangs/ go rims de rnams dbang po rab kyis chos thams cad zung 'jug tu rtogs pa sgrub pa'i thabs su shes par bya'o// 'bring dang tha mas tha mal pa'i rtog pa zlog pa'i thabs su shes par bya ba'i phyir phyin ci ma log pas ltung ba gnyis pa dang bdun pa dang brgyad pa dang drug pa dang bcu gnyis pa'i rgyu spangs/ thun mong gi lam byams pa dang snying rje byang chub kyi sems dang ldan pa dang / thun mong ma yin pa'i lam rnal 'byor dang bdag dang gnas bsrung bas ltung ba gsum pa dang bzhi pa dang lnga pa dang dgu pa dang bcu pa'i rgyu spangs/ de nas rdzogs pa'i rim pa la brten nas chos thams cad 'od gsal du rtogs pa bsgrubs nas/ bdud rtsi lnga la sogs pa'i dam tshig brten pas bcu gsum pa dang bcu bzhi pa dang bcu gcig pa'i rgyu spangs/ yang na lha la gsang ba dang shes rab dang bzhi pa blangs pas bcu bzhi pa dang bcu gsum pa'i rgyu spangs/ de ltar na bcu bzhi po rnams mnyam gzhag gi las kyi rim pa las 'dus pas rjes kyis kyang de'i bdag nyid du bya dgos pa'i nges pa bskyed cing brtan par bya'o// dngos gzhi'i dbang du byas nas ltung ba re re la ltung ba'i ngos 'dzin dang rkyen gang gis byung ba dang / nyes pa dang / tshul ji ltar mi 'byin pa'i thabs so// bde gshegs bka' ni 'khor ba'i nyes pa nas byas zhes dang / byas gzo dang / byams snying rje dang 'jug pa'i sdom pa'i bar du brtan par bya ba dang / khyad par can dbang rnam pa bzhis snod du bsgrubs nas lta ba la sogs pa'i man ngag ni bde gshegs kyi bka'o// 'das pa ni ma gus pa dang / bag med pa dang / mi shes pa dang / nyon mongs pa mang ba'i dbang gis so// des na bla ma'i spyan sngar dam bcas pa brtan par mi byed par nyin mtshan gyi cha 'das pa ni ltung ba'o// rkyen ni ma dad pa la sogs pa bzhi'o// nyes pa ni sngar yams dang zhes pa'i tshigs su bcad pa bzhi ste/ bla ma'i skabs su bka' las 'das pa dang shes rab smod pa zhes re re la sbyar ro// mi 'byung ba'i thabs ni bla mas bstan pa'i lam dran pa dang shes bzhin gyis mar me dang chu'i rgyun ltar yid la bya'o// spun ni sbyor ba gcig pa dang / de las gzhan pa dang sems can mtha' dag go// nyes pa brjod pa'i yul la brda phrad cing nyin mtshan gyi sum cha 'das na ltung ba'o// rkyen ni yul gsum po gang yang rung bas sems dang mthun par ma byas pa dang / mi byed pa'i dbang gis zhe sdang dang phrag dog gam nyon mongs pa gang yang rung ba dang mtshungs par khro ba'o// mi 'byin pa'i thabs ni khro ba'i rkyen nye bar gnas pa'i tshe byas pa shes pa la sogs pa byams pa yid la bya ba dang / yang na chos thams cad skye med du yid la bya ba'o// byams pa ni byas pa shes pa'i sgo nas sems can thams cad la phan par 'dod pa'o// spong ba ni phan pa ma yin par bsgrubs pas nyin mtshan gyi cha 'das na ltung ba'o// rkyen ni gong ma ltar yul gsum la brten nas bdag gi bsam pa dang mthun par mi byed pa dang / ma byas pa'i dbang gis phan pa ma yin pa bsgrub cing spong ba'o// mi 'byung ba'i thabs ni rkyen nye bar gnas pa'i dus su de la ched du gtad pa'i tshul gyis byams pa yid la bya ba'am zung 'jug tu shes par bya'o// byang chub kyi sems ni sems can gyi don du rdo rje 'chang 'dod pa'o// de spong ba ni yul gyi dbang gis gsum ste/ bla ma dang rdo rje spun dang sems can la g.yo sgyu spyod pas yon tan thob par bya snyam pa dang / don dor bar nyin mtshan gyi cha 'das pa'o// rkyen ni snga ma ltar ro// mi 'byin pa'i thabs ni mi mthun pa'i rkyen nye bar gnas pa'i dus su phan yon dang nyes dmigs shes pas byang chub kyi sems bsgom par bya'o// yang na skye ba med pa yid la bya'o// rang gi grub pa'i mtha' ni theg pa chen po rnam pa gnyis so// gzhan gyi ni nyan thos dang bse ru'o// he badzra 'dus pa'i le'u ltar rim gyis mi sbyong bar smod pas nyin mtshan 'das pa'o// rkyen ni bla ma dam tshig nyams pa dang bral ba rnams dang phrad pas lam rim gyis sbyang ba rnams la smod cing khro ba'o// mi 'byin pa'i thabs ni blo rim gyis bslabs pas theg pa gcig tu shes par bya'o// yongs su ma smin pa ni lam rim gyis ma sbyangs pa'o// gsang ba ni grub pa gnas pa'i don nam mkha' dang 'dra bar lta ba gnyis so// sgrogs pa ni lus ngag gi sbyor bas nyin mtshan 'das na'o// rkyen ni ma sbyangs pa dang phrad pa'i dbang gis so// mi 'byin pa'i thabs ni yul de lta bu dang phrad pa na blo'i bye brag dris nas de dang mthun par bya'o// phung po smod pa ni bskyed pa'i go rims mtha' dag gzung ngo // smod pa ni de ma bsgoms par nyin mtshan 'das na'o// rkyen ni zab mo ston pa'i lung dang yongs su 'dzin pa ngan pa lags so// mi 'byin pa'i thabs ni lha sgom pa'o// rang bzhin dag pa ni lta ba gnyis so// som nyi za ba ni de gnyis kyi rtog pa ma skyes pa'o// de'i bdag nyid du rtog pa med par nyin mtshan 'das na'o// rkyen bla ma dam pa dang bral bas dngos por lta ba'i dbang gis so// mi 'byin pa'i thabs ni bla ma dam pa'i ngag la brten nas lta ba goms par bya'o// gdug pa can ni mi dang mi ma yin pa rnams so// bdag la gnod pa'i dbang gis zhe sdang gis bslang nas phan pa ma yin pa drag po byed pa nyin mtshan 'das na'o// rkyen ni nyes par byas pa'i dbang gis so// mi 'byin pa'i thabs ni bzod pa bsgom pa ste bdud phyir bzlog pa'i lung las shes par bya'o// ming sogs bral ba'i chos ni 'od gsal ba dang zung du 'jug pa'o// de rtogs pa ni de gnyis kyi rang bzhin dang mi mthun par gzhan du rtogs pas nyin mtshan 'das pa'o// rkyen ni dge ba'i bshes gnyen dang ma phrad pa'o// mi 'byin pa'i thabs ni de'i gdams pa las so// dad ldan ni lam rim gyis ma sbyangs kyang grub par gnas pa'i don la 'dod pa'o// sun 'byin pa ni ma bstan pa dang log par bstan pas so// rkyen ni mos pa'i gang zag dang phrad pas so// mi 'byin pa'i thabs ni rtog pa dang sbyar te chos bstan pa'o// dam tshig ni bza' ba'i dam tshig bdud rtsi lnga la sogs pa'o// mi ston pa ni mi gtsang ba'i blos dor te dus 'das pa'o// rkyen ni rdzas nye bar gnas pa'o// mi 'byin pa'i thabs ni mi rtog pa'i sems kyis so// nyes pa 'di rnams lci yang yod kyang gnod pa ni 'dra'o// ci'i phyir zhe na rtsa ba'i ltung ba yin pas so// sngags pas 'di dag spangs nas ni// dngos grub nges par thob par 'gyur// zhes bya ba ni spang bya spangs pa'i yon tan no// gzhan du dam tshig las nyams na// nyams pas bdud kyis bzung bar 'gyur// de nas sdug bsngal myong 'gyur zhing // thur du bltas te dmyal bar 'gro// zhes bya ba ni nyams pa'i nyes pa mdor bsdus pa'o// de bas nga rgyal bcom nas ni// bdag nyid ma 'khrul shes par bya// zhes pa ni bag bya ba la bslab pa'o// dbang bskur nas ltung ba bcu bzhi pa dang bla ma lnga bcu gang 'dod pa'i sgrub thabs dag ni don rgyas par ston pa yin pas nges par nan tan gyis bslabs te gzhan du na bla ma'i nyes pa'o// de ltar bcu bzhi po bsdu na gsum ste/ thun mong gi byang chub kyi sems mi nyams par byed pa dang / khyad par gyi byang chub kyi sems mi nyams par byed pa dang / de gnyis ka mi nyams par byed pa'o// ltung ba dang po dang gnyis ba ni gnyis ka mi nyams par byed pa'o// spun la dang / byams spong dang / byang chub sems 'dor dang / grub pa'i mtha' smod pa dang / gdug la byams pa spong ba ste/ lnga po de dag ni thun mong gi sems mi nyams par byed pa ste/ de bas na 'bad pas bsrung ngo // gsang ba sgrogs pa dang / phung po smod pa dang / dag pa'i chos la yid gnyis dang // ming sogs bral la der rtog dang // sems sun 'byin pa dang / dam tshig mi bsten pa dang / shes rab smod pa de rnams spangs pas khyad par gyi byang chub kyi sems mi nyams par byed pa'o// yang de ni lta spyod sgom gsum gyi rang bzhin yang yin te/ chos la yid gnyis dang / ming sogs bral la der rtog spangs pas lta ba rnam gnyis rtogs pa'o// dang po dang gnyis pa dang gsum pa dang bzhi pa dang lnga pa dang drug pa dang bdun pa dang brgyad pa dang bcu pa'i dgu spangs pas sgom pa'i man ngag dang / sems sun 'byin pa dang / dam tshig mi bsten pa dang / shes rab smod pa gsum gyis dgu spangs shing sbyangs pas spyod pa'o// de gsum ma spangs bar bsgoms pas bka' 'da' dang / bla ma brnyas pa ma spangs pa yin no// de bas na bcu dang lnga bcu la nan tan yang dang yang du bya ste dngos grub thams cad kyi rtsa ba yin pa'i phyir ro// nyams na nyes pa thams cad kyang 'byung ngo // de ltar ma yin par sngags tshig tsam gyis man ngag bstan nas// bla mar khas 'che ba ltung ba'i snod du bsgrubs na mi dge ba'i rgyu byas pas / mi dge ba'i bdag po'i rkyen zhes bya/ sdig pa'i grogs po dang / bdud sdig can dang / slu bar byed pa zhes bya ba ste skyon mang du mi brjod do// de lta bu'i bla ma dang slob ma de yang dag par rdzogs pa'i sangs rgyas kyi chos kyi phung po rnams rnyed pa dang bkur sti'i rgyus bsgrubs pas ngan song sgrub pa'i thabs dang rkyen des dug dang bdud rtsi 'dres pa dang 'dra'o// de bas na bla ma dam pa bsten pa gces par rdo rje 'chang chen pos gsungs so// dam pa'i grogs dang bla ma dang // ma phrad srid par 'khyams pa las// phan phyir bla ma'i lung bzhin du// bris pas de dag la phan shog // 'di mthong tsam gyis skye bo rnams// chos la nan tan bya ba'i rgyur// gyur nas bla ma gtsor byed cing // sgrub la nan tan byed pa'i rgyur// skal ngan skye bo rnams dang phrad pa na// rang skyon dbang gis smod par byed mod kyi// drang srong chen po'i lung ni su zhig spong // de phyir de dag la yang gnod ma gyur// gsang ba bla na med pa yi// rdo rje theg pa'i sgor zhugs pa'i// rnal 'byor pa rnams bslab pa'i phyir// gsal byed man ngag bkod pa'o// gsang sngags rdo rje theg pa'i rnal 'byor pa rnams kyi bslab pa gsal bar byed pa'i man ngag ces bya ba slob dpon rgyal ba'i lhas mdzad pa'i rtsa ba'i ltung ba'i 'grel pa mkhas pa chen po dI paM kA ra shrI dz+nyA na'i zhal snga nas gsungs pa rdzogs so// // paN+Di ta de nyid dang lo tsA ba dge slong tshul khrims rgyal bas bsgyur ba'o// 