@##// rgya gar skad du/ pA pa bi dA ra Na ma na ha ra na nA ma lo ka nA tha sto tra/ bod skad du// 'jig rten mgon po'i bstod pa yid 'phrog sdig 'joms zhes bya ba/ thugs rje chen po la phyag 'tshal lo// lha dang lha min mi yis zhabs la phyag byas shing // skye rga na 'chi ma lus rab tu 'joms pa'i sku// 'jig rten dbang phyug thugs rje ldan pa khyod kyis ni// mgon med bdag la bsrung mdzad thugs rje mdzad du gsol// 'khor ba'i rgya mtsho'i klong dkyil du ni nub gyur te// nyon mongs dba' rlabs kyis ni yang dag nyams nyes shing // tsho nges 'debs pa bdag la btang snyoms ma mdzad par// khyod la bstod bgyid thugs rje chen pos bsrung du gsol// srid pa'i rab rib kyis ni blo mig nyer gtses shing // 'chi ba'i 'jigs pa yis ni lus sems g.yengs gyur pa// ji srid mi bzad mnar med gnas su ma lhung ba// bcom ldan spyan ras gzigs kyis bdag la bskyab tu gsol// rmongs pas rgyun du gzhan gyi bud med bsten bgyis dang // srog chags stong phrag srog dang bral ba la sogs pa// mgon po bdag gis sdug bsngal rgyu ni tshang bar bgyis// lus kyi nyes pa de dag yang dag sbyang du gsol// gang zhig bkur sti'i ched dang 'tsho ba'i ched du ni// 'jig rten mi bden brdzun tshig brlang po la sogs pa// 'jig rten dbang phyug ngag gi nyes pa'i kun sbyor yang // dmyal ba'i rgyu de yun rings ma lus goms par bgyis// sems can rnams la rang gis gnod pa gang bgyis dang // gzhan gyis bgyis pa la ni rjes su yi rang ba'i// bdag gis yid kyi sdig de dag ni smre sngags su// 'don zhing mchis pas bsal du gsol dang mgon po kye// lha dang mi dang lha min skye ba rnams dang ni// dud 'gro dang ni dmyal ba yi dags rnams su yang // sdug bsngal dang bcas 'gro ba gang gnas de dag la// bsrung ba mdzad ces khyod kyi lo rgyus bdag la khums// des na bdag la thugs rje yang dag mdzad du gsol// g.yar lus dar la bab pa yal bar nyams la khad// de phyir ji srid dmyal ba'i gnas su ma zhugs par// bcom ldan khyod ni bdag gis zhu ba gsan par mdzod// gzhan yang gzhan don la ni rang nyid gshegs mdzad na// bsod nams ma bsags bdag ni spyan sngar mchis kyang spong // khyod kyi thugs rje bsod nams dag la ltos sam ci// sdug bsngal med la snying rje bya bar su lags na// dran pa tsam gyis khyod ni yongs su mnyes nas su// sdig zad mdzad ces bdag gis ma khums lags sam ci// de phyir bcom ldan gzhan phan mdzad la phul du byung // bdag 'dir ma dor bsrung dang bskyab pa mdzad du gsol// glang chen dag dang nor bu sras bcas btsun mo dang // gnod med rgyal srid khang bzangs rnam par bkra ba dang // sha dang rus pa dbu ni sku mtshal mthar thug btang // grub pa'i mig sman rkang pa byug pa dag dang ni// grub pa'i gnod sbyin dang ni gnod sbyin mo dag kyang // 'jig rten mnga' bdag khyod ni mnyes par gang su dag // don gnyer rnams la mthar thug ma mchis sbyin par mdzad// gang dag rkang pa lag pa mig dang bral rnams dang // sna tshogs bro 'tshal gyis ni 'jigs pa dang bcas rnams// yon tan zab mo khyod mnyes pa yis de dag gi// yan lag sobs 'gyur bro 'tshal dag kyang zhi bar 'gyur// mkha' lding sbrul gdug gnod dang mkha' 'gro ma dang ni// rnal 'byor ma yi gnod kun rtag tu zhi mdzad cing // rgyal ba khyod kyis gang la dgongs pa de la ni// gshin rje'i pho nya rmi lam du yang mthong mi 'gyur// mgon po bdag ni 'jigs pas rnam par g.yengs pa yis// nyin dang mtshan du lag pa gyen du brkyang ste ngu // 'jig rten dbang phyug des na bdag ni 'gums pa dang // nye ba lags na bcom ldan skyabs med 'bor ram ci// yul dang dbang po gdul dka' sems kyang g.yo ba dang // mnyam par ma bzhag lus kyis sdig pa mang po bgyis// nyams pa bdag gi 'khor bzhin du ni skye ba 'dir// thams cad kyis ni sdig pa 'ba' zhig bsgrubs par zad// de phyir da ltar khyod la thal mo sbyar nas ni// 'jig rten dbang phyug gang gis ngan song sdug bsngal dag // myong mi 'gyur bar khyod kyi spyan sngar bde 'gror ni// mchi bar bdag zhu 'di ni gnang bar mdzad du gsol// khyod ni 'dod chags zhe sdang rnam par 'joms pa'i sku// khyod ni 'khor ba'i mtsho chen gyi ni chu lon lags// khyod ni ltung bas skrag pa 'dren pa'i lag pa ste// khyod ni brjed bcas mi dge 'dzin pa'i sgra gcan lags// khyod ni bde gshegs bla med de nyid ston pa po// khyod ni sdug bsngal mang ldan 'gro ba'i skyob byed yin// khyod ni yid 'joms gdul dka'i bdud las nges brgal ba// khyod ni srid pa'i rgya mtsho'i pha rol brgal ba lags// khyod ni nad pa ma lus nad ni rgyun gcod sku// khyod kyi sku ni 'gro ba'i nang na mchog tu mdzes// khyod ni dpe med thugs rje'i rgya mtsho chen po ste// khyod ni rgyu med gnyen du 'gro ba rnams kyis rtogs// khyod kyis g.yo ba'i dbang po 'bad pa med par btul// khyod ni yul la chags pa yongs su bcom pa lags// khyod kyi thugs ni bsam gtan mchog la mnyam par bzhag // khyod kyi thugs ni slong ba kun la snyoms par mdzad// thugs rje ldan pa gzhan la phan par mdzad kyang ni// mi rig sbrul chen rgyab tu zhon nas yul rnams kyi// 'dod pas dge ba nyams par gyur pa bdag la 'dir// khyod ni gang gis yongs su dgyes par mi mdzad lags// khyod kyi spyan sngar g.yar chab 'byin cing smre ba yi// sdig ldan bdag la gang gis bsrung ba mi mdzad na// mgon po 'gro ba kun rten thugs rje gang lags pa// de ci khyod kyis nyi tshe ba ru bskyed lags sam// mgon po khyod kyi thugs rjes nam mkha' khyab pa yi// sprin byung char pa'i rgyun ni chu dang skam dag dang // mthon dman yul ni kun la 'bab cing sems can gyi// don du kun la nyin mtshan rgyun mi 'chad du 'jug // de ltar bcom ldan dran pa'i bdag gi bsod nams gang // des ni 'gro ba'i sdug bsngal mang ldan de dag gis// 'gro nang mdzes pa rnam mang rnam par rol pa yi// po ta la yi ri rtser gnas pa thob par shog // 'jig rten dbang phyug gi bstod pa yid 'phrog sdig 'joms zhes bya ba/ shar phyogs ba ren Da'i slob dpon mkhas pa chen po tsan+d+ra go mis mdzad pa rdzogs so// // rgya gar shar phyogs ba ren Da'i dzA ga ta la'i paN+Di ta chen po dA na shI las bsgyur ba// 