@#// rnam par 'joms pa ye shes sku// rab tu btud nas mdor bsdus bshad// dben gnas 'dug la maN+Dal bca'// khrus byas gos bgos mchod pa bsham// spyan drangs la sogs sngon 'gro bas// tshad med bzhi po bsgom par bya// de nas stong pa nyid bsgoms te// rang sems zla bar hUM bsam bya// hUM las 'od zer 'phros pa yis// rdo rje ra ba dra ba dang // 'gro ba'i don mdzad tshur 'dus te// hUM las rdo rje rtse lngar gyur/ gnag cing 'bar ba'i me 'od bcas// de las 'od zer 'phros pa yis// sngar bzhin sems can don byas te// slar yang rdo rje nyid la 'dus// rdo rje yongs gyur sku ru gsal// sku mdog mthing nag spyan gsum pa// nyi ma'i dkyil 'khor rnam par gnon// phyag gnyis thabs dang shes rab brda// zhabs gnyis stag gi pags pa bsnams// klu lngas lus brgyan me dpung 'bar// de ltar rnam par bsgoms nas kyang // ye shes khro bo spyan drangs te// mchod nas rang la gzhug par bya// nam mkhar sangs rgyas spyan drangs te// sprul pa'i lha mos dbang bskur ro// spyi bor sna tshogs rdo rje bsam// spyan drangs lha rnams gshegs par gyur// de nas rnal 'byor bdag nyid kyis// spyi bo la sogs gnas gsum du// zla ba'i steng du yi ge gsum// yongs gyur mtshan ma gsum du gnas// de las bzlas pa byas pa ni// phyogs bcu'i sangs rgyas spyan drangs la// sngags dang 'od zer bcas pa las// phyag na rdo rje'i sku ru gsal// thams cad 'dus pa'i dbus dag na// bdag nyid khro bo chen por gnas// kun gyi thugs kar nyi steng du// rnam par 'joms pa'i yi ge dgod// phar spros don ni rdzogs pa dang // tshur 'dus sgrub pa nus par ldan// sngags kyi 'brug sgra lta bu ste// skyo na gtor ma gtang bar bya// mchod pa byas te ye shes gshegs// dam tshig nga rgyal kun spyod bya// 'dis ni sgrub pa mdor bsdus te// bsod nams mchog ni gang thob pa// bdag dang sems can thams cad kyis// rnam par 'joms pa thob par shog // 'phags pa rdo rje rnam par 'joms pa'i sgrub thabs mdor bsdus pa slob dpon tsan+d+ra go mis mdzad pa rdzogs so// 