@##// rgya gar skad du/ badzra d+ha ra saM gI ti stu ti/ bod skad du/ rdo rje 'dzin pas legs par gsungs pa'i bstod pa/ sangs rgyas dang byang chub sems dpa' thams cad la phyag 'tshal lo// mtshums med stobs ldan mnyam nyid snying por gyur pa'i chos mnga' ba// thugs rje'i bdag can 'gro ba rnams kyi sdug bsngal 'joms mdzad pa// yon tan lus kun ldan dngos grub thams cad sbyin mdzad cing // dri med stobs ldan mnyam med mchog gi chos rab dang ldan pa// nam mkha' mnyam pa dag gi yon tan rdul phran zer mi yod// dpe ni mtshams kyi pha rol 'ga' zhig na yang dmigs pa min// dpe las rnam par 'das pa'i dngos grub ma lus dam pa rnams// mtha' yas sems can khams la mchog gi dngos grub sbyin par mdzad// rtag tu dri med thugs rje'i shugs kyis bzhengs pa'i smon lam can// dngos grub ji srid 'gog pa med pa'i chos nyid dang ldan pa// ma lus mchog tu sgrub par mdzad pa skye dgu rnams kyi don// rtag tu rnam par bzhed pa thugs rje chen po'i bdag nyid rnams// 'gag pa med pa nyid du thugs rjes kun nas spyod ldan la// mi g.yo rab gsal 'jig rten gsum na dngos grub mchog rnams gnang // dpag med gzhal du med la legs pa nyid du snyoms zhugs pa'i// rtogs shing mkhyen pa'i chos nyid shin tu ngo mtshar rmad du byung // dam tshig gsum gyi dngos grub mchog gi mchog sbyin mdzad pas bdag // mchog stsol stsol na rtag tu mchog gi rtogs pa'i rtogs dang ldan// 'jig rten gsum na mchog sbyin mchog rnams mtha' dag grub pa po// dus gsum gshegs pa'i mgon po sgrib pa kun nas mi mnga' ba'o// dam tshig gsum gyi rgyal po'i rtog pa nas gsungs pa// rdo rje 'dzin pas legs par gsungs pa'i bstod pa'o// dge slong tshul khrims rgyal mtshan gyis bsgyur ba'o// 