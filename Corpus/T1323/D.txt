rgya gar skad du/ tan+t+rAr+tha a ba tA ra/ bod skad du/ rgyud kyi don la 'jug pa/ dpal rdo rje sems dpa' la phyag 'tshal lo// rnam snang mdzad chen ye shes ni// bde bar gshegs pa'i thugs la gnas// rdo rje dbyings la sogs pa'i gzugs// sangs rgyas la sogs 'khor lo bskor// de ltar chos kyi sku dang ni// longs spyod rdzogs dang sprul pa'i sku// rnam snang mdzad dang thub pa yang // rgyud 'di ston pa dag bstod nas// de nyid bsdus pa'i rgyud las ni// de nyid rnam sgrub rim pa zhig // mkhas pa dga' ba bskyed pa'i phyir// legs par bsdus te bshad par bya'o// rgyud 'di shin tu zab ces la// mtshan ma tha dad rab tu bstan// de bas de la 'jug pa tsam// bdag gis su ni 'di bgyis so// mi gnyis ye shes spyod yul ba// tshig gi spros pa ma lus grol// dus kun du ni de bzhin pas// de nyid ces ni bcom ldan gsungs// de phyir ye shes gang 'jug pa// de la'ang de nyid ces su bsgrags// gang phyir de nyid spyod yul bar// nam yang slu bar mi 'gyur phyir// de nyid bsdus pa'i rgyud las ni// kun rdzob bden pa la gnas nas// de nyid mtshan nyid gzhan bstan pa// de dag mnyan pa nyid du gyis// rang gi ye shes mthu yi mtshan// rdo rje dbyings la sogs mtshan nyid// 'gro ba'i don la mi slu bas// de nyid ces ni rgyal bas gsungs// ji ltar zhe na/ bde bar gshegs pa thams cad kyis sngags kyi spyod pa la mos pa'i sems can gyi tshogs rnams kyi don rnam pa mang po gzigs nas sangs rgyas kyi zhing stug po na byang chub sems dpa' sems dpa' chen po don thams cad grub pa sprul pa byang chub kyi snying po na bzhugs pa la mngon par byang chub pa la rnam pa lnga bstan te// rdo rje dbyings de bzhin gshegs pa'i gzugs su byin gyis brlabs nas// rang gi ye shes rtogs pa'i gnas skabs kyi khyad par byang chub sems dpa' bsod nams dang ye shes kyi tshogs ma lus pa dpag bsam gyi shing dang yid bzhin gyi nor bu rin po che lta bu 'bras bu'i ngo bo bla na med pa/ kun du bzang po'i sems zhes bya ba rdo rje ltar mi shigs pa de'i rgyu'i gnas skabs na gnas pa de'i rigs kyi bdag nyid dang bcas par 'jig rten dang 'jig rten las 'das pa thams cad kyi sems kyi rgyal po lta bur rang gi sems kyi bdag nyid bstan to// de nas yang bcom ldan 'das kun du bzang po de nyid rang gi ngo bo'i bye brag gis mi bskyod pa dang / rin chen dbang dang / 'od dpag tu med pa dang / don yod par grub pa'i bde bar gshegs pa zhes bya ba rnams su kha dog dang dbyibs ji ltar grags pa bzhin brtags nas/ de rnams las kyang ji ltar gnas pa'i rim pa bzhin du rang gis rtogs pa'i mthu'i khyad par gyi ngo bo de bzhin nyid dang / me long lta bu dang / mnyam pa nyid dang / so sor rtog pa dang / bya ba grub pa'i ye shes zhes bya ba rnams su rang gi ngo bo tha dad par bstan to// de nas yang bcom ldan 'das de bzhin gshegs pa thams cad kyi byang chub kyi bdag nyid kun du bzang po'i sems bskyed pa de nyid de bzhin gshegs pa thams cad kyi snying ga na gnas par brtag pa sngon du byas te/ ji ltar 'dod pa'i sems dpa' chen po rnams bskyed pa dang rjes su mthun pa'i bde bar gshegs pa'i ting nge 'dzin gyi dbang gis de las byung nas rim pa bzhin du rdo rje sems dpa' dang / rdo rje rgyal po dang / rdo rje chags pa dang / rdo rje dga' ba la sogs pa phal cher rang gi ming dang sngags kyi tshig dang / de dag rjes su mthun pa'i phyag rgyas phyag gnyis mtshan pa/ dpe med pa'i sku'i cha lugs 'dzin pa rang gi ngo bo'i bye brag tu byin gyis brlabs te gnas so// de rnams las kyang bcom ldan 'das kun du bzang po rnal 'byor gyi dbang phyug chen po de bzhin gshegs pa thams cad kyi byang chub kyi sems chen po dus gsum du 'jug pa de nyid bde bar gshegs pa 'gugs pa dang / rjes su chags pa dang / mnyes pa la sogs pa mthu'i bye brag ngo mtshar rnams su bstan to// de nas yang de dag dang po nyid du de bzhin gshegs pa nyid las byung ba'i phyir rgyal ba'i rigs zhes grags so// yang bcom ldan 'das rdo rje sems dpa' skye dgu'i bdag po de nyid 'jig rten gsum las rnam par rgyal ba rdo rje 'dzin pa dang / 'jig rten dbang po dang / nam mkha'i snying po rnams rang gis brtags pa'i sku la snying po gnas par bstan nas/ de'i rjes su mthun par sku'i tshogs du mar gyur te/ de dag nyid kyi phyag na gnas pa'i phyag rgya'i mtshan ma rdo rje dang pad+ma la sogs pa las byung nas rnam pa mang por gnas par brtags so// de rnams kyang bcom ldan 'das ting nge 'dzin thams cad kyi dbang phyug de nyid rang gis byas pa'i sku'i tshogs kyi bye brag gdug pa mang po 'dul ba dang / rnam par dag pa'i chos la gzigs pa dang / skye bo phongs pa'i bsam pa thams cad yongs su rdzogs par mdzad pa la sogs pa bde bar gshegs pa mtha' dag gi yon tan gyi khyad par mtha' yas pa'i rang bzhin rnams khyad par med par yang dag par bskyed do// rdo rje dang / pad+ma dang / rin po che'i rigs la sogs pa yang rdo rje la sogs pa las byung ba'i phyir de dag rnam par bkod do// de dag kyang rgyas par rgyud 'di nyid du rigs so so'i dkyil 'khor gyi lha sems dpa' 'byung ba las bstan te/ de bzhin du rgyud 'dir gtogs pa'i rigs bzhi'i dkyil 'khor gyi lha dpal rdo rje sems dpa' la sogs pa ye shes sems dpa'i mtshan nyid de rnams phyag rgya chen po dang / dam tshig dang / chos dang / las kyi phyag rgya sgrub pa'i ting nge 'dzin bstan pa las bshad pa/ de nas bcom ldan 'das rnam par snang mdzad chen po sku dang gsung dang thugs rdo rje'i nam mkha'i dbyings thams cad na rtag tu khyab par gnas pa/ de bzhin gshegs pa thams cad dang mnyam par 'jug pas rdo rje dbyings rtogs pa'i ye shes kyi sems dpa' zhes bya ba la sogs pa bshad pa nas kun du bzang po byang chub sems dpa' chen po ni de bzhin gshegs pa thams cad kyi thugs rdo rje la gnas so zhes bya ba'i bar du de ltar gsal bar bstan mod kyi/ 'dir yang mdor bstan te/ ji skad du/ bcom ldan sems dpa' de nyid ni// rdo rje sems dpa' bdag nyid gtso// sku dang gsung dang thugs rdo rje// sems dpa' brtan pa rang byung ba// sems dpa' rnams kyi sems dpa' mchog // thugs kar rdo rje bsgoms pas ni// rdo rje sems dpa' zhes bya ba// rdo rje la rab tu gnas// de nyid ye shes tshul gyis su// sangs rgyas rnams kyi 'od mnyam med// thugs las sna tshogs byung nas ni// sna tshogs gzugs su gyur pa yang // sems can kun gyi rdul snyed kyi// rgyal ba dag tu de nyid gyur// rdo rje sku ni de rnams las// rdo rje sems dpa' yang dag byung // de las dang po'i sems dpa' yi// mtshan ma thams cad rab tu byung // mtshan ma las kyang sems dpa' che// de rnams las kyang tshul 'di kun// zhes bya ba gsungs so// de nyid bsdus pa chen po las kyang // bcom ldan rnal 'byor de nyid ni// rdo rje sems dpa' don chen stsol// rigs lnga yi ni khyad par gyis// spyod dang mi spyod bcas par rol// zhes gsungs so// dpal mchog dang po las kyang don 'di nyid gzhung 'dis bstan te/ sngon mtha' med pa'i sems dpa' ni// rdo rje sems dpa' dga' ba che// kun tu bzang po thams cad bdag // rdo rje snyems tshul bdag po'i bdag // sems can kun gyi sems gang yin// brtan pa'i phyir ni dpa' zhes bya// mnyam par gzhag pas ting 'dzin gnas// nges pa las ni rdo rjer gyur// sems dpa'i byin rlabs tshul gyis ni// bdag nyid rdo rje sems dpar gyur// de nyid bcom ldan sna tshogs pa// byang chub spyod pa'i rjes mthun pa// bdud dang bdud las rgyal ba nyid// byang chub sangs rgyas de nyid de// rdo rje drag po mthar byed pa// phyag na rdo rje nyid kyang de// de nyid de bzhin gshegs pa'i rigs// nges par rdo rje rigs chen po// de nyid pad+ma'i rigs dag pa// de nyid nor bu'i rigs bzang bshad// de nyid chags pa'i sgo ru bstan// 'dod dang grol ba de nyid de// dus gsum srid gsum mchog gsum ste// 'jig rten gsum mchog khams gsum pa// de nyid gnas pa kun gyi mchog // brtan la sra ba che zhing stug // 'gro ba'i sems ni 'dus byas pas// thams cad byed pa thams cad nyid// ces gsungs te/ de bas na de bzhin gshegs pa thams cad rdo rje sems dpa'i rigs so zhes kyang rnal 'byor gyi tshul las bstan to// de nyid las rdo rje sems dpa' de bzhin gshegs pa thams cad kyi gtso bo yin par yang bsgrags te/ 'di skad du theg pa chen po mngon par rtogs pa chung ngu las kyang de bzhin gshegs pa thams cad kyis bcom ldan 'das rdo rje sems dpa' bdag nyid che ba bstan pa las bshad pa// de bzhin gshegs pas phyag bya zhing // mchod cing bstod de bkur bar 'os// gang phyir thams cad mkhyen pa'i sems// byang chub sems ni khyod la bya// rdzogs pa'i byang chub khyod la brten// khyod ni thams cad gzigs pa'i yab// byung dang 'byung bar 'gyur ba yi// de bzhin gshegs rnams khyod la brten// sems dpa' rnam pa thams cad mkhyen// brtan pas de bzhin gshegs rnams kyis// rdo rje sems dpa' bshad pa ste// thams cad gzigs pa'i snying po yin// de bzhin gshegs pa kun de nyid// sangs rgyas ye shes bla na med// dad pas gang zhig dad de yang // de bzhin gshegs pas phyag byar 'os// zhes gsungs so// de ltar de bzhin gshegs pa nyid rnam pa du mar de kho na nyid ces bya bar 'gro ba'i don mdzad pa'i phyir bzhugs par blo gros rab tu dri ma med pa rnal 'byor gyi bdud rtsi'i bcud len 'dod pa'i sems can dam pa rnams kyis shes par bya'o// gang gi phyir dngos grub khyad par can ji ltar 'dod pa'i bde ba 'byung ba rnams kyang de dag dang mnyam par ldan na bde ba nyid kyis de'i go 'phang myur du thob ste/ bdag nyid chen po sras dang bcas pa de dag mnyes par byas nas sems can thams cad la phan 'dogs nus pa'i dbang phyug chen po'i dngos grub stsol bar mdzad do// de bas na gang bdag nyid che ba rang bzhin gyis rlabs che bas/ de sems can gyi tshogs chen po la rnam pa thams cad kyis phan 'dogs par bsgrub par bya ba'i phyir yon tan rin po che mtha' yas pa'i tshogs la gnas pa 'jig rten gsum po thams cad kyi dbang phyug chen po rgyun mi 'chad par 'gro ba mtha' dag gi don mdzad pa'i bde ba ring por mi thogs par thob par 'dod pa de la de'i phyir sangs rgyas sras dang bcas pas de dag thob par byar rung ba nyid du dgongs pa chen po mdzad do// de rnams kyis kyang de'i phyir sgrub pa'i thabs su rang gis brtags pa'i lha'i ngo bo nyid kyi bye brag tu gyur pa phyag rgya chen po la sogs pa bzhi 'dir bstan te/ ji skad du/ ji ltar 'jig rten 'dul gyur pa// de ltar dngos grub myur du bstan// de la thabs ni phyag rgya che// dngos grub thams cad rab sgrub pa// ji ltar phyag rgyas 'grub 'gyur ba// de ltar byang chub spyod la sogs// thabs kun cho ga'i rim pas kyang // sangs rgyas sems can don mi 'grub// ces gsungs so// phyag rgya chen po la sogs pa mnyes par bya ba de rnams kyang de bzhin gshegs pa'i rigs la rdo rje dbyings kyi dkyil 'khor du gtogs par gsungs pa nyi tshe skabs 'dir gleng bar rig par bya ste/ gang gi phyir zhe na/ de dag nyid mnyes par bya ba'i phyir cho ga bsdus pa yin te/ de bas na phyag rgya chen po dang / dam tshig dang / chos dang / las kyi phyag rgya'i sgra rnams spyi'i rgyud nas bshad par bya'o// de la lha nyid kyis de'i bdag nyid dam/ de'i cha shas kyis gang khyad par med pa bstan pa de dag ni phyag rgya zhes bya ste mtshan ma zhes bya ba'i don to// phyag rgya dang mtshan ma dang / rtags dang / nye ba'i mtshan nyid ces bya ba rnams ni don tha dad par ma yin te/ ji lta zhe na/ lha'i ngo bo nyid dam/ de'i cha shas kyis bye brag med par brtags te sgrub pa pos lha gang rjes su dran par 'dod pa de la dmigs nas dran pa skye bar 'gyur te/ de'i phyir 'di de'i nye ba'i mtshan nyid do// de bas na don de rgyud 'di nyid dang / 'jig rten gsum las rnam par rgyal ba nyid las kyang gsal ba nyid du bstan te/ ji skad du re zhig 'di nyid las// 'da' dka' de bzhin mi shigs pa// rgyal po'i phyag rgya mchog gi rtags// bdag nyid chen po mtshan ma'i gzugs// de bas phyag rgya zhes bsgrags so// zhes gsungs so// 'jig rten gsum las rnam par rgyal ba'i rtog pa las kyang // sku gsung thugs kyi rdo rje yi// gzugs brnyan gyi ni sbyor ba yis// phyag rgya thams cad khyad par 'di// bskyed par rab tu bsgrags pa yin// zhes bshad nas don dam pa de kho na nyid phyag rgya yin no zhes kyang bshad do// 'dir gzugs brnyan zhes smos pa ni lha'i mtshan ma'i mtshan nyid du bstan pa ste/ de'i phyir mi 'dra ba'i mtshan ma la yang gzugs su bshad pas na mtshan nyid ma rdzogs pa la sogs pa'i nyes par yang mi 'gyur ro// don dam pa zhes bya ba yang 'dir gang zag dang chos la bdag med pa'i mtshan nyid yin par blta'o// gzhung gzhan dag las kyang don dam pa'i lha'i mtshan ma'i mtshan nyid phyag rgya yin par bstan te/ ji skad du/ chos kyi dbyings ni mdo ru na// mtshan ma'i phyag rgya che zhes bya// zhes gsungs so// de la chos kyi dbyings zhes bya ba'i sgra ni don dam pa dang / de dang 'brel ba'i lha'i khyad par rnams la bya ste/ dper na skabs kha cig tu rgyal po zhes bya ba'i sgras rgyal po dang / de dang 'brel ba'i 'khor la'ang bya ba bzhin no// chos kyi dbyings dang 'brel par brjod pa de yang gang yin zhe na/ gang dag gis de rtogs nas rnam par dag ste/ bdag dang gzhan gyi don phun sum tshogs pa ji ltar rigs par 'byung ba ste de bas na/ 'dus ma byas las byung ba ni 'phags pa'i gang zag go zhes bya ba yang de nyid la bya'o// yongs su ma dag pa'i lhar snang ba rnams kyang yang na ni de lta bus 'dul ba'i skye bo rnams la phan gdags pa'i phyir de bzhin gshegs pas byin gyis brlabs pa nyid dam/ yang na ni chos kyi dbyings kyi phyogs la goms par byas pa las bsod nams bskyed pa'i skye bo thob pa dag de lta bur snang ngo // yang ye de rnams kyang chos kyi dbyings dang 'brel pa nyid du shes par bya ste/ de bas na thams cad du phyag rgya'i mtshan nyid mthun pa nyid du 'gyur ro// phyag rgya de yang 'dir sku la sogs pa'i bye brag gis phyag rgya chen po zhes bya ba dang / las kyi dam tshig dang / chos dang / las kyi phyag rgya dang rnam pa bzhir bstan te/ de la lha'i sku'i gzugs brnyan ni phyag rgya chen po ste/ ji ltar zhe na 'dra ba'i phyir lha de dran pa'i rgyur che bas na phyag rgya chen po zhes bya'o// de'i mtshan nyid kyang rgyud 'di dang gzhan las kyang phyag rgya chen po'i cho ga las kyang bstan te ji skad du rgyud 'di las/ sku gsung thugs ni rdo rje yi// gzugs brnyan gyi ni sbyor ba yis// bdag nyid chen po phyag rgya che// de ltar shes na 'grub par 'gyur// zhes gsungs so// de bzhin du rgyud gzhan dag las kyang // sku gsung thugs ni rdo rje dag // ji ltar bris pa'i tshul bzhin du// mtshan ma'i phyag rgya dang ldan na// sems dpa' chen po nyid du 'gyur// zhes gsungs so// de la bris pa'i tshul bzhin du zhes bya ba ni lha'i sku'i gzugs brnyan ji ltar bris pa mtshan mar brtag pa sngon du byas te/ de'i rjes su mthun par yid kyis lha'i sku'i gzugs brnyan nyid ji ltar rigs par bdag dang / lha de bye brag med par bsam mo zhes bya ba'i don to// lha'i sku'i gzugs kyang 'dir rnam pa gnyis te gcig ni phyag rgya chen po la sogs pa'i lha'i sku'o// de las gzhan pa ni rdo rje dbyings kyi dbang phyug ma la sogs pa ste phyag rgya lha'i sku'o// de gnyis las gzugs kyi lha mo rnams ni de lta bus 'dul ba'i 'gro ba'i dbang gis phyag rgya la sogs pa yan lag mang po'i mtshan nyid du bud med kyi gzugs sbas nas/ de'i brdar gyur pa mchod rten khri la bzhugs pa la sogs pa phyag rgya'i gzugs su 'dir bstan to// de bas na rdo rje dbyings kyi dbang phyug ma la sogs pa'i phyag rgya zhes bya ba bris pa'am/ byas pa'am/ ngo bo gzugs sam de bsgoms pa las byung ba ni gzungs kyi lha mo'i phyag rgya chen po zhes bya'o// yang na rdo rje dbyings kyi dbang phyug ma la sogs pa de dag nyid kyi phyag rgya lag par bkod cing bcings pa dag kyang gzungs kyi lha mo de dag nyid kyi phyag rgya chen po'i rang gi ngo bo ston par byed pa yin te/ de'i rjes su mthun par lha mo de rnams kyi sku dran par bskyed pa'i phyir bstan par rig par bya'o// phyag rgya chen po de dag thams cad kyang phyi nang gi bye brag gis rnam pa gnyis su rig par bya ste/ de la bris pa la sogs pa'i gzugs ni phyi rol gyi'o// de las gzhan pa lha'i sku'i gzugs brnyan yid kyis bsams pa ni nang gi yin te/ 'di ni phyag rgya chen po'i don bstan pa'o// dam tshig gi phyag rgya'i don bshad par bya ste/ de la dam tshig gi phyag rgya mtshan ma sor mo bkod pa'i bdag nyid ni dam tshig gi phyag rgya ste/ bdag nyid chen po rnams kyi thugs gsang ba ni dam tshig ces bya ba'i sgrar brjod de/ rgyud nas bshad pa ni yang dag par 'thob pa'am/ rtogs par bya ba'i phyir ram/ mi 'da' ba'i don du dam tshig ces bya'o// gang gi phyir zhe na/ de rang gi yul gyi de kho na nyid ni dam tshig gi phyag rgya ste/ bdag nyid chen po rnams kyis mi 'da' ba'i ngo bo zhes sngar bshad pa yin no// de lta bas na lha'i thugs gsang ba'i mtshan ma ni dam tshig ces bshad pa'i don te/ de bas na rgyud 'di nyid dang gzhan las kyang dam tshig gi phyag rgya sgrub pa na bsgrub par bya ba'i dam tshig gi phyag rgya bcings te snying ga'i phyogs su bzhag la rang gi snying gar sems rdo rjer bsam mo zhes bshad do// de'i mtshan nyid kyang gzhung chen po las bshad pa/ rang gi sems ni rab rtogs pas// zla ba las ni rdo rje bsgom// rnam gsum gcig tu bsgom pa ni// thugs kyi gsang ba 'di yin no// zhes gsungs so// thugs kyi mtshan ma gang yin pa de ni de'i don du na de'i gnas kyi mtshan ma yang yin par rig par bya ste/ shes pa dang shes pa po tha mi dad pa'i phyir ro// de bzhin du gzhan dag las kyang // sku gsung thugs ni rdo rje rnams// sor mo sbrel bas brtan pa ste/ dam tshig sems las shes par bya// las kyi phyag rgya gnyis su bya// zhes gsungs so// sku dang gsung dang thugs gsang ba rnam par dbye ba ni de'i mtshan ma dang brdas gzhung 'di nyid du de rnam par bkod pas 'dul ba'i sems can rnams la gzigs nas bstan to// rgyud gzhan dag las ni sku la sogs pa bsdus pa nyid la phal cher dam tshig gi phyag rgyar btags pa dag snang ngo // yang na sems dpa' chen po rnams de las mi 'da' bas na lha mi 'da' ba'i mtshan nyid kyi dam tshig dang ldan pa'i phyir dam tshig dang ldan pa'i phyag rgya la dam tshig gi phyag rgya zhes bya'o// yang na de dag nyid mi 'da' ba yin pas na de nyid la dam tshig gi phyag rgya zhes bya ba'i sgrar brjod de/ ji skad du/ de bzhin gshegs pa kun gyis kyang // 'da' ba ru ni mi mdzad pas// phyag rgya dam tshig ces su bshad// sku gsung thugs ni brtan pa'i phyir// zhes bya ba 'di gsungs so// phyogs 'di la ni dam tshig nyid phyag rgya yin pas na dam tshig gi phyag rgya'o zhes rgyud nas bshad par bya'o// grags pa'i sgra ni yul so sor nges par shes par bya ste/ de bas na phyag rgya chen po la sogs pa la dam tshig gi phyag rgya zhes gdags pa'i rgyu srid du zin kyang de ltar mi brjod do// dam tshig gi phyag rgya de dag kyang rdo rje dang / lcags kyu dang / mda' dang / mnyes pa la sogs par 'du shes pa ste/ rdo rje la sogs pa'i sgra de rnams kyi dgongs pa bshad pa rgyud 'di las bshad de/ 'di skad du/ bcom ldan sems dpa' de nyid ni// rdo rje sems dpa'i thugs kar gnas// de bzhin gshegs pa'i ting 'dzin ni// sangs rgyas byang chub sgrub pa'o// shin tu 'bigs pas rdo rje'o// mchog tu sbyor bas lcags kyu'o// phra mor 'bigs pas mda' yin no// mgu bas dge ba byed pa ste// spras pas rin po che ru bshad// nyi ma gzi brjid ces su brjod// bsgreng bas rgyal mtshan zhes bstan te// bzhad pas gad mo zhes su grags// 'dod chags dag pas pad+ma ste// nyon mongs dgra gcod ral gri'o// dkyil 'khor tshul bas 'khor lo ste// tshig tu brjod pas smra zhes bya// sna tshogs thams cad rdo rje'i phyir// mi tshugs sbyor bas go cha'o// 'jigs pas sbyor ba mche ba ste// bcings pa'i tshul gyis khu tshur ro// ji ltar bcom ldan sems dpa' ni// rdo rje sems dpa' thams cad du// de bzhin rdo rje la sogs mtshan// bsgoms na dngos grub thob par 'gyur// zhes gsungs so// chos kyi tshig gi rang bzhin gyi mtshan ma ni chos kyi phyag rgya ste/ badzra dz+nyA na dang / sa ma ya s+t+waM/ zhes bya ba la sogs pa'i mtshan nyid do// chos zhes bya ba'i sgras ni 'dir gsung gi bdag nyid kyi lha ni bshad pa'i chos nyid la bya'o// gang gi phyir de bdag nyid chen po rnams kyi gsung thams cad ni don dam pa'i chos ston pa dang / gzhan la phan pa ston pa'i ngo bo yin pas ni bshad pa'i chos kyi bdag nyid yin te/ de'i phyir phyag rgyar gyur pa badzra dz+nyA na zhes bya ba la sogs pa chos kyi phyag rgya'i tshig rnams la ni chos kyi phyag rgya zhes bshad do// de bas na chos kyi phyag rgya sgrub pa'i tshe lce la rdo rje sgom mo zhes gsungs so// 'di ltar gzhan dag las kyang gsung gi gsang ba bshad pa ni chos kyi phyag rgya nyid du ston te/ ji skad du/ rdo rje tshig gi sbyor ba yis// chos kyi rang bzhin phyag rgyar brjod// 'di ni gsal ba gsung 'chang ba// rdo rje'i tshig ni sgra med pa'o// zhes gsungs so// yang na lha'i gsung gi mtshan ma'i rang bzhin ni chos kyi phyag rgya'i mtshan nyid de/ de'i tshe chos nyid phyag rgya bas na chos kyi phyag rgya zhes rgyud nas bshad par bya'o// lha'i gsung gi brdar bstan pa'i yi ge de yang pha rol la phan pa ston pa'i ngo bo yin pas na chos nyid yin te/ de'i rang bzhin gyi phyag rgya la chos kyi phyag rgya zhes gsungs so// 'dir yang smra ba po dang tshig tha mi dad pas na de'i rang bzhin gyi mtshan ma yang don du na yan lag dang bcas pa'i lha'i ngo bo nyid byin gyis rlob par bstan pa yin no// de bzhin du phyag rgya gzhan rnams la yang phal cher bstan te/ 'di ni chos kyi phyag rgya'i rgyud nas bshad pa'o// las kyi phyag rgya'i sgra'i don yang bshad par bya ste/ de la lha'i las kyi mtshan ma ni las kyi phyag rgya ste/ byang chub mchog la sogs pa'i phyag rgya'i mtshan nyid do// de bzhin du de sgrub pa'i tshe las sna tshogs pa'i rang bzhin rdo rje rtse mo thams cad pa las thams cad sgrub pa lus kyi snying ga'i phyogs su de sgrub pa pos bsam par bshad de/ 'dir yang las nye bar bstan pa'i sgo nas yan lag dang bcas pa'i lha'i ngo bo nyid nye bar ston par don gyis shes par bya ste/ las dang byed pa po tha mi dad pa'i phyir ro// phyag rgya bzhi'i ngo bo nyid kyi bye brag bshad zin to// de dag thams cad kyang rnam pa gnyis te/ lhar brtag pa'i rang bzhin dang / dam tshig can gyi skye bos brtags pa'o// de la lha rnams kyis sprul pa'i mtshan mar gyur pa gang yin pa'am gang lha'i ngo bo nyid dam/ de'i cha shas su bye brag med par byas te brtag pa de ni lhar brtags pa'o// gang yang lha'i lus las/ de dang rjes su mthun par dam tshig can gyis bskyed pa'i lha'i ngo bo nyid dam/ de'i cha shas su bye brag med par mos pa de ni dam tshig can gyi skye bos brtags par grags so// des lhar brtags pa'i phyag rgya lha'i bdag nyid du sngags pas bsgom pa'i don du byin gyis rlob par mdzad do zhes phal cher bshad de/ gang gi phyir zhe na/ dam tshig can gyi skye bos brtags pa'i phyag rgya la sngon dam tshig mdzad pa'i rjes su dgongs nas lha rnams kyis byin gyis rlob par mdzad de/ ji skad du/ gang dag bcings pa tsam gyis ni// rdo rje sems dpa' la sogs tshogs// dam tshig nyams kyis 'jigs pas na// byin gyis rlob pa nyid du 'gyur// zhes gsungs so// de bzhin du dam tshig can gyi skye bos brtags pa'i yi ge'i rang bzhin gyi lha'i ngo bo nyid kyang dngos su lhar brtags pa'i lha'i ngo bo nyid du byin gyis rlob par mdzad par blta'o// de bzhin du rgyud gzhan las kyang // bdag lhar byin gyis rlob pa'i phyir yi ge'am phyag rgyar rnam par brtag go zhes bshad do// ji skad du/ de nas phyag rgya 'am yi ge yis// rdo rje'i lus su bsgyur bar bya// zhes gsungs so// de bzhin du yang yi ge lnga'am/ yi ge gsum mam/ yi ge'i phyi mo'am/ yi ge mang po bkod pa tsam gyis de bzhin gshegs pas byin gyis rlob par 'gyur bas na bde bar gshegs pa nyid du bshad do// phyag rgya yang mo dA na da mu drA ste/ mgu bas na phyag rgya'am/ mu drA na mu drA ste/ phyag rgyas 'debs pas na phyag rgya bas de skad ces bshad do// gang gi phyir zhe na/ des srog chags rnams bsrung ba'i phyir phan gdags pa dang / 'dod pa'i dngos grub myur du 'grub pa'i phyir rgyas 'debs te/ ji skad du/ ji ltar rgyal po rang gi rgyas// rgyal po'i gtsigs ni btab pa ltar// bdag chen nyid kyi phyag rgyas kyang // skye bo rnams la de bzhin btab// ces gsungs so// de bzhin du gzhan dag las kyang gsang ba'i bdag po de bzhin gshegs pa rnams kyi rgyan du gyur pa chos kyi dbyings rtogs pa'i mtshan ma phyag rgya'i rim par dbye ba'i le'u rgyas pa zhes bya ba yod do// des brgyan na byang chub sems dpa' rnams 'khor bar 'khor ba na 'gro ba thams cad du de bzhin gshegs pa thams cad kyi mtshan mas btab pas lha dang / klu dang / gnod sbyin dang / dri za dang / lha ma yin dang / nam mkha' lding dang / mi'am ci dang / lto 'phye chen po dang / mi dang mi ma yin pa rnams kun du 'byol bar 'gyur zhing de rnams kyang de dag gi bka' nyan par 'gyur ro zhes gsungs so// phyag rgyas de ltar byin gyis rlob pa de yang skyes bu'i skal ba dang / mos pa dang / mnyam par gzhag pa rnam pa gsum las chung ngu dang / 'bring po dang chen po'i bye brag rnam pa gsum du 'gyur ro// de bas na dam tshig can gyi skye bos brtags pa'i phyag rgya'i sgo nas lhar bsgom pa goms pa dang ldan pa chen po dang / 'bring po dang / chung ngu'i bye brag gis dgos pa yang rnam pa gsum du 'grub par bshad do// yang na srid pa dang / mya ngan las 'das par so sor bcings pa'am grol ba'am/ don chen po la bar chad byed pa'i bgegs rnams 'jigs par byed pas na phyag rgya zhes bya'o// gzhung gzhan dag las kyang rgyud nas bshad pa 'di rnams gzhan du bstan pa/ 'di ni dam tshig rtsa ba ste// dbu rgyan bcings pa rgyu yi mchog // gang gis lus kun brtan pas na// de bas phyag rgyar rab tu bsgrags// zhes gsungs so// de kho na nyid rab tu dbye ba bsdus pa'o// de bas na bdag nyid chen po des de rig par byas nas nges par sems can gyi tshogs chen po la phan gdags pa'i phyir go 'phang dam pa thob par 'dod pas bde bar gshegs pa sras dang bcas pa thams cad la bdag nyid phul nas bdag gis lhag pa'i lha sems dpa' gang yang rung ba cig ji ltar yongs su bzung ba mnyes par byed pas gang 'dod pa'i dngos grub bsgrub par bya'o// mnyes par bya ba'i yan lag rnams kyi bye brag kyang 'dir phal cher lung gi tshig gis blta bar bya'o// de'i phyir de'i thabs kyi cho ga shes pa'i bla ma rin po che mnyes pa nyid du bya'o// de nas bla ma mnyes par byas pa des bstan pa'i dkyil 'khor chen po dang / dam tshig dang / chos dang las kyi dkyil 'khor du cho ga ji lta ba bzhin du dbang bskur bas theg pa chen po mngon par rtogs pa'i cho gas sdom pa gzung ba dang / yongs su bsrung bar bya ba'i dam tshig dang / 'dul ba dang / spyod pa dang / spyod yul rnams la cho ga bzhin du mkhas par byas pas de phyin chad dam tshig la sogs pa ji ltar blangs pa bsrung ba'i phyir rtag tu spro ba mi glod par bya ste/ bdag dang gzhan gyi don ma lus par sgrub pa la de thog mar 'gro ba'i phyir ro// dam tshig kyang skabs 'dir ni 'bras bu 'dod pa rnams kyis mi 'da' bar bya ba yin pas rang gi lhag pa'i lha mnyes par 'gyur ba dang / rjes su mthun pa'i lus dang ngag dang yid kyi spyod pa dge ba dang mi dge ba la sogs pa la 'jug pa dang ldog pa'i mtshan nyid de ston pas gsungs pa'i tshul gyis khyad par ro// kun 'thob cing 'gro ba'am/ 'dir kun rtogs shing chud par 'gyur bas na rgyud nas bshad pa la dgongs nas dam tshig ces bshad do// de yang lha thams cad thun mong ba dang khyad par du 'phags pa ste/ rgyud 'di dang de las gzhan pa'i dpal mchog dang po la sogs pa cha mthun pa'i rnal 'byor gyi rgyud rnams dang / rdo rje rtse mo la sogs pa'i rgyud rnal 'byor gyi tshul thams cad kyi dgongs pa 'grel pa rnams las bshad par rig par bya'o// de gnyis las rgyud gzhan las gsungs pa lha thams cad thun mong ba de re zhig bshad par bya ste/ gang gi phyir de yang don gyis rjes su brtag na 'di nyid kyi nang du 'dus par mngon te/ de ltar re zhig dpal mchog dang po las gsungs pa// dam tshig sdom pa grub pa 'di// rtag tu khyod kyis bsrung bar bya// sangs rgyas kun gyis mthun par gsungs// dam pa brtag pa'i bka' yin no// byang chub sems ni gtang mi bya// phyag rgya rdo rje gang yin pa// gang ni bskyed pa tsam gyis su// sangs rgyas nyid du dogs pa med// dam pa'i chos ni mi smod cing // nam yang gtang bar mi bya'o// mi shes pa dang rmongs pa yis// tshul chen bstan par mi bya'o// bdag ni yongs su spangs nas su// dka' thub kyis kyang ma gdung shig // ci bde bar ni bde bar gzung // 'di ni ma byon rdzogs sangs rgyas// slob dpon smad par mi bya ste// 'di ni sangs rgyas kun dang 'dra// sangs rgyas kun mtshungs bla ma yi// slob dpon la ni gang smod pa// de ni sangs rgyas smad pas na// rtag tu sdug bsngal 'thob 'gyur te// rims dang dug dang dbyig dug nad// mkha' 'gro rnams kyis gtso ba dang // gdon dang log 'dren gtum po yis// bsad nas sems can dmyal ltung 'gyur// de bas bsam gtan thams cad kyis// rdo rje slob dpon blo gros che// dge ba rab tu mi spyoms pa// nam yang smad par mi bya'o// rtag tu bdag gis dam tshig bsrung // rtag tu de bzhin gshegs pa mchod// rtag tu bla ma la yang dbul// 'di ni sangs rgyas kun dang 'dra// de byin sangs rgyas thams cad la// rtag tu byin pa nyid du 'gyur// de byin bsod nams tshogs dag gis// dngos grub mchog ni thob par 'gyur// zhes gsungs so// gzhan yang de nyid du/ bcom ldan 'das rdo rje sems dpas/ srid pa rnam par dag pa thabs kyi mchog // rtog pa thams cad gsang ba chen po yi// dam tshig rtag tu bsgom par bya'o zhes gsungs so// de la de bzhin gshegs pas thams cad kyi rab tu gsang ba bla ma med pa theg pa chen po'i dam tshig chen po rnal 'byor pa bcom ldan 'das ni dam tshig go// de ji lta zhe na de bzhin du// de bzhin gshegs pa kun gyis kyang // 'da' ba ru ni mi mdzad pas// phyag rgya dam tshig ces su bshad// yid kyi lus ni brtan pa'i phyir// srid pa bde ba chung ngu yi// sdug bsngal chen po zhi ba'i phyir// shin tu bzang zhing bde ba'i thabs// zhi bar mdzad pa'i dam tshig 'di// de bas thams cad 'dod longs spyod// ci 'dod pa ru spyad nas su// rang gi lha yi rnal 'byor gyis// bdag dang gzhan la mchod par bya// zhes gsungs so// 'dod pa zhes bya ba'i sgra yang skabs 'dir rang gi lha nyid byang chub kyi sems 'dod pa chen po las byung ba'i mtshan nyid la bya'o// 'dod pa de'i longs spyod kyang bzhi ste/ 'di lta ste/ byang chub kyi sems la dga' ba'i mtshan nyid rdo rje lA s+ya dang / de bzhin gshegs pa thams cad kyi ting nge 'dzin dang / rnam par thar pa dang / gzungs kyi yon tan me tog gi mtshan nyid rdo rje phreng ba dang / de bzhin gshegs pa thams cad kyi gsung rab sgrogs pa'i mtshan nyid rdo rje glu dang / sems can thams cad kyi don mdzad pa gar gyi mtshan nyid rdo rje gar ma rnams te/ de bzhi ni rang gi lha'i 'dod pa zhes bya ba'i longs spyod du rig par bya'o// theg pa chen po mngon par rtogs pa stong phrag brgya pa las kyang // sku dang gsung dang thugs gsang ba// mkhas pa yis ni bsrung bar bya// bsrungs na bsod nams chen po ni// thams cad kun du skye bar 'gyur// zhes gsungs so// de la/ gang dag du ma rgya chen po// kha dog dang ni dbyibs gdan dang // phyag bskyod la sogs gzugs 'di ni// sku yi gsang bar rig par bya'o// rdo rje tshig gi sbyor ba yis// smra ba chos kyi phyag rgya ste// 'di ni gsal bar gsung gsang ba// rdo rje tshig ni sgra med pa'o// rang gi sems ni rab rtogs pas// zla ba la ni rdo rje bsgom// rnam gsum gcig tu bsgom pa ni// thugs kyi gsang ba 'di zhes bya// de dag de nyid mchog chen po// rtag tu yang dang yang bsgom pa// gsum gyi sbyor bas grub 'gyur te// gzhan du ma yin kun mkhyen gsungs// gsang ba gsum gyi cho ga yis// phyag rgya thams cad shin tu bsdus// de bas rnam pa thams cad du// gsang ba rnam gsum rnam par sba/ rdo rje chen po mchog 'dzin pa// mgon po chen po byin brlabs pa// blo ngan gang zhig 'da' ba ni// rdo rje 'dzin pa mod la spong // spangs pa'i sems can chen po de// ngan song gsum du yang dang yang // ji srid 'khor ba'i spyod yul du// shin tu mi bzad cho nges 'debs// zhes gsungs so// 'dir yang su la bstan par rigs she na/ de nyid du/ rdo rje dbyings ni dga' chen po// mngon par dbang bskur mkhas pa gang // rtag tu gsang ba'i mchog dang ldan// de la mkhas pas bstan par bya'o// zhes gsungs so// ji skad du/ gsungs pa'i dam tshig la gnas pa ni/ rtag tu nang sbyang ba'i phyir phyi rol gyi gtsang sbra bya ba dang / dka' ba spyod pa la sogs pa lus la gnod par 'gyur ba rnams mi bya ba 'di nyid du// sdom dang gtsang sbra 'dir mi dgos// dka' thub dka' spyad mi dgos so// sangs rgyas kun dang sems dpa' che// bdag tu sbyor bas 'grub par 'gyur// zhes gsungs so// rtog pa thams cad bsdus pa rnal 'byor gyi rgyud thams cad kyi dgongs pa nges par 'grel pa las kyang // srog gi phyir yang byang chub sems// yongs su gtang bar mi bya zhing // rdo rje dril bu phyag rgya dag // nam yang gtang bar mi bya'o// dkon mchog gsum ni mi gtong ste// dad pa yang ni yongs mi gtang // sdom pa yang ni mi spang zhing // bdag kyang gdung bar mi bya'o// slob dpon la ni ma smod cing // bla ma sangs rgyas kun dang mtshungs// sngags dang phyag rgya thams cad la// nam yang smad par mi bya'o// 'khor lo rdo rje pad+mo sogs// cung zad mtshan mar byas pa gang // dngos grub 'dod pas sbyor shes pas// 'gom dang bza' bar mi bya'o// de bzhin dman ma lha yi grib// bla ma'i stan la sogs de bzhin// blo can gyis ni rtag tu spang // rkang pas kyang ni ma 'goms shig // lus kyi sdig pa rnam gsum dang // ngag gi yang ni rnam bzhi dang // yid kyi rnam pa gsum dag kyang // de bzhin kun tu mi spyod do// zhes gsungs so/ yang yul dang dus kyi dbang gis mi 'god pa la 'god pa dang // brdzis pa la sogs pa yang rdo rje shugs dang ldan pa dang / phyag rgya chen po'i rnal 'byor pa la ni gnang ba ste/ de bas na de gnyis de lta bu'i yul dang dus kyi dbang gis byas na mi 'gong ba dang 'gong ba la sogs pa rnal 'byor pa la nyes par mi 'gyur te/ 'di skad du gzhan dag las/ mi shes pa'am gti mug dang / de bzhin le lo 'am mi dran pas// rdo rje ri mo la sogs brdzis/ nges par dam tshig nyams par 'gyur// de bas nan tan thams cad kyis// rdo rje shugs kyis ma yengs par// shes rab can gyis rtag tu bya// khyad par du ni dkyil 'khor du'o// dman ma ri mo rdo rje'i mtshan// sangs rgyas phyag rgya la sogs tshogs// dman nam brdzis par gyur pa yang // rdo rje shugs ldan nyes mi 'gyur// zhes gsungs so// phyag rgya'i rnal 'byor gyi dbang du byas nas kyang de bzhin du gsungs te/ rdo rje shugs zhes bya ba'i sgra'i gnas su phyag rgya'i rnal 'byor zhes bya ba sgra brjod par bya'o zhes khyad par du gzung ngo // de la re zhig 'dir rdo rje shugs kyi phyag rgya dang / gsang sngags kyi rnal 'byor pa dag bstan pa 'di ltar/ ri mo'am rdo rje srad bu'ang rung // yid kyis gyen du bteg nas ni// 'jug cing 'byung bar byed pa ste/ dam tshig nyams par mi 'gyur ro// zhes gsungs so// rdo rje ri mo dang rdo rje'i srad bu smos pa yang nye ba'i mtshan nyid de// de bas na phyag rgya la sogs pa 'god par mi bya ba gzhan yang 'dus par blta'o// 'di ni yid kyi phyag rgya ste/ 'di'i sngags ni 'di'o// badzra be ga a kra ma/ gzhan dag tu 'di skad kyang bshad de// bdag nyid rdo rje shugs ldan pas// badzra badzra zhes smra ba// rdo rje shugs zhes bshad pa ste// kun du 'gro bar grub pa'o// phyag rgya'i sbyor ba gzhan dag kyang // rang gi lha'i sbyor ba rjes su sgrub pa dang bcas par bshad de/ de yang gzhung 'di las rab tu grags pa ni phyis bshad do// gzhung gzhan dag las kyang phyir smos pa ni// rang gi lha yi rnal 'byor gyis// bdag ni sangs rgyas thams cad dang // byang chub sems dpa' nyid du 'gyur// de bas 'dir ni rab tu brtag // phyag rgya thams cad kyi sbyor ba rab tu gsang ba'o zhes gsungs so// rnal 'byor gyi sgra'i don kyang de nyid las gtso bor bstan te/ 'di lta ste/ dper na/ rdzas mang po bsdus pa la sbyor ba zhes grub pa de bzhin du/ phyag rgya thams cad bdag tu sbyor ba thams cad dam tshig gi rnal 'byor ces bya ba'i skabs su bstan pa/ phyag rgya kun du bdag sbyor ba// dbyibs dang lus ni ci 'dra bar// bdag nyid la ni bdag nyid du// yang dag bkod de rjes su bsgrub// ces gsungs so// rnam pa gzhan du yang // rdo rje sems dpar bdag sbyor ba// dbyibs dang lus ni ci 'dra bar// phyag rgya kun du bdag sbyor ba// mi 'gyur dam pa 'grub par 'gyur// zhes gsungs so// rjes su sgrub pa 'di yang de nyid las// lha nyid gang dang gang dag gis// phyag rgya gang dang gang bcings pa// de dang de yi rnal 'byor gyis// phyag rgya de dang de 'grub po// zhes gsungs so// de bas na rdo rje shugs can dang // phyag rgya chen po'i rnal 'byor pas mchod par bya ba'i grib ma la sogs pa 'gong pa la sogs pas dam tshig nyams par mi 'gyur ba de lta bur 'grub po// lha thams cad spyi'i dam tshig mdor bsdus pa bstan pa'o// gzhung 'dir ni lha so sor nges pa'i dam tshig bstan pas na dam tshig rnam pa lngar gsungs so// gang gi phyir 'di la lha rnam pa lnga ste/ thams cad kyi bdag po bde bar gshegs pa rnams dang / de las byung ba'i rigs dang / rdo rje dang pad+ma dang rin po che las byung ba'i rigs rnam pa gsum mo// de ltar 'di dag ni lha rnam pa lnga'i bye brag bstan pa ste/ de bas na 'di ni bsdus te bstan pa'o// rab tu phye ste bshad na/ de bzhin gshegs pa lnga rnams gcig tu gyur pa rgyal ba thams cad kyi sku rtag pa dang / mi 'khrugs pa dang / rin chen dbang dang / 'od dpag tu med pa dang / don yod grub pa zhes bya ba rnams te/ don lngar bshad pa rnam pa lngar btags pa ste grags pa rnams so// de rnams so sor re re la yang rigs su gyur pas na de bzhin gshegs pa'i rigs las kyang rtag pa dang / mi 'khrugs pa la sogs pa'i rigs kyi bye brag las rnam pa lnga'o// gzhung chen po las ni de bzhin gshegs pa rnams mtha' yas pa'i phyir de dag gi rigs kyang mtha' yas par srid do// rigs lngar bshad pa yang bsdus te bshad pa nyid du bstan te/ ji skad du 'dir/ rtag dang mi 'khrugs rin chen dbang // 'od dpag med dang nges 'grub rnams// rigs ni rnam pa brgyar bshad pa// mdor bsdus pa ni rnam pa lnga// zhes gsungs so// rdo rje dang pad+ma dang rin po che'i rigs rnams kyang re re las kyang so so'i dkyil 'khor rnam pa bzhi ste/ de la rdo rje'i rigs ni 'jig rten gsum las rnam par rgyal ba dang / rdo rje'i dbang bskur ba dang / rdo rje'i sde dang / rdo rje dbab pa zhes bya ba rnams so// de bzhin du pad+ma'i rigs la ni 'gro ba 'dul ba dang / sangs rgyas thor tshugs dang / ting nge 'dzin gyi pad+ma dang / sna tshogs pad+ma zhes bya ba'i bye brag gis rnam pa bzhi'o// rin po che'i rigs la yang // don thams cad grub pa dang / rin chen lta ba dang / rin chen pad+ma dang / rin chen dbab pa rnams te/ rigs kyi bye brag rnam pa bzhir bstan to// de ltar 'di dag spyir bsdoms na rigs bcu bdun du 'gyur ro// bsdus te bshad na ni rigs bzhir bshad de las kyi rigs ni de nyid bsdus pa'i rgyud 'dir logs shig tu ma phye ste/ de ni rin po che'i rigs kyi nang du bsdus pa'i phyir ro// ji ltar zhe na/ bla na med pa'i mtshan dang / dpe byad rin po che sna tshogs pa'i mtshan nyid rgyal ba ma lus pa'i sku'i rang bzhin ni// rdo rje rin chen zhes bya ste/ de bas na byed pa po dang las tha mi dad par rigs pas na bde bar gshegs pa thams cad kyi spyod pa'i mtshan nyid las sna tshogs dang tha mi dad par dgongs pa'i phyir ro// rdo rje rtse mo las ni ji ltar brtag pa'i bye brag de la brten nas las kyi rigs lhag par bshad de/ de bas ni de ltar rigs lngar grags so// bdud rtsi 'byung ba las ni de ltar brtag pa nyid las rdo rje sems dpa'i rigs ni rigs thams cad kyi gtso bor brtags nas khro bo'i rigs der 'dus par bstan te/ de la sogs pa'i rigs rnam par brtag pa ni 'dul ba'i skye bo la gzigs nas bstan par shes par bya'o// de ltar rnam pa des rgyud 'dir rigs bzhir bsdus pa'i de bzhin gshegs pa rnams kyi sku dang gsung dang thugs dang / spyod pa mtha' yas pa mi zad pa'i bkod pa bstan pa yin no// de bzhin du rigs bzhi rnams la yang // dkyil 'khor chen po rnams su ni lha rnams dgod pa gzugs kyi skur bkod pa'i phyir/ sku mi zad pa'i mdzod rnam par sprul pa bsdus pa yin par blta'o// dam tshig gi dkyil 'khor ni ji ltar rtogs pa'i rnam par grol ba'i sgo mtshon par byed pa rdo rje dang lcags kyu dang / mda' dang mgu ba la sogs pa rnam par bkod pa nye ba'i mtshan nyid ni thugs mi zad pa rnam par bkod pa'i mdzod rnam par sprul pa bsdus pa'o// chos kyi 'khor lo ni ji ltar rtogs pa'i chos bstan pa'i thabs spyod pa mnyam par gzhag pa rnam par bkod cing gnas pa'i lha rnams te/ de bzhin gshegs pa thams cad kyi gsung mi zad pa rnam par bkod pa'i mdzod rnam par sprul par byin gyis brlabs pa'o// de bzhin du las kyi dkyil 'khor la yang mchod pa la sogs pa'i las kyi lha rnams bkod pas de bzhin gshegs pa thams cad kyi sems can gyi don spyod pa la sogs pa bsdus pa bstan par blta'o// rim pa 'dis ni sku la sogs pa rnam pa bzhi gtso bor gyur pa'i phyir/ dkyil 'khor rnam bzhir gsungs mod kyi/ 'on kyang phal cher lus med pa'i sems kyang mi srid la/ sems kyang lus med pa dag kyang mi srid de/ de bas na dkyil 'khor so so las kyang sku la sogs pa bzhi char dgos par blta'o// de bas na rigs kyi dkyil 'khor thams cad du yang sku la sogs pa'i mtshan mar gyur pa go rims bzhin du phyag rgya chen po dang / dam tshig dang chos dang las kyi phyag rgya dang rnam pa bzhi 'dir bshad do// de ltar de bzhin gshegs pa rnams kyi sku mi zad pa la sogs pa rnam par bkod pa'i rigs so so'i dkyil 'khor rnam pa bzhis bsdus par bstan pa yin no// de bas na sku la sogs pa'i lha rnams rigs bzhir gsungs pa/ de bzhin gshegs pa la sogs pa de rnams mnyes par bya ba'i phyir/ rigs so so'i dam tshig spyod pa'i mtshan nyid rigs kyi bye brag las ji skad du gsungs pa btus te bshad par bya'o// de la de bzhin gshegs pa rnams kyi dam tshig ni/ gang dag 'dod chags snyoms 'jug pa// de ni 'dod chags nyid kyis sbyang // 'di ni sangs rgyas phyag rgya che// ye shes dam tshig yin par bshad// 'dir ni 'dod chags la snyoms par 'jug pa zhes bya ba'i sgra ni byang chub kyi sems goms par byed pa nyid la bya'o// 'dod chags kyis sbyang zhes bya ba 'dis kyang byang chub kyi sems goms par byed cing rjes su chags pas bdag nyid de bzhin gshegs pa'i skur bsgrub pa dang / sems can smin pa dang / grol bar bya ba la chags par nan tan bya'o zhes bstan pa'o// de bzhin gshegs pa'i rigs kyi dam tshig kyang 'di lta ste/ 'dod la skyo bar mi bya ba// dam tshig shin tu tshul chen te// de bzhin gshegs pa'i rigs dag las// rgyal ba rnams kyang 'da' mi mdzad// ces gsungs so// 'dod pa zhes bya ba'i sgra yang 'dir byang chub kyi sems nyid bstan pa dang / rjes su chags pa dang / 'gugs pa dang / rab tu 'gugs pa la sogs pa'i yon tan dang ldan pa rdo rje sems dpa' la sogs pa'i mtshan nyid la bya ste/ 'dod cing mngon par dad par bya ba yin par rgyud nas bshad pa'i phyir ro// de bas na byang chub kyi sems kyi rang bzhin bdag gi rnam par grol ba la rjes su zhen par rang gi lha'i ting nge 'dzin la skyo bar mi bya ste/ nyin mtshan du ci nus par ngal bso zhing der bsam pa brtan par bya'o zhes bstan pa yin no// 'di skad du/ 'dod pa bcom ldan rtag pa ste// sems can thams cad bde stsol ba// rdo rje sems dpa' bdag nyid ces// bsgoms na rab tu 'grub par 'gyur// zhes gsungs so// yang de bzhin gshegs pa'i mchod pa'i ting nge 'dzin gyi dbang du byas te/ 'dod pa la sogs bde ba kun// rtag tu bdag nyid snying gar gnas// e ma'o sems can don gyi phyir// ma chags pa yang chags par bshad// ces gsungs so// don de nyid dam tshig chen po de kho na nyid kyi rtog pa las dam tshig bshad pa'i phyir gzhung 'dis gsal bar bstan te/ 'di skad du// sgrub pa chen po dang ldan par bya ste/ de la sgrub pa ni 'dod pa rnams las mi skyo bas so// de ci'i phyir zhe na/ 'dod pa zhes bya ba ni bcom ldan 'das rdo rje sems dpa'o zhes rgya cher bstan to// rdo rje dang / pad+ma dang / rin po che'i rigs kyi dam tshig 'di ni 'di lta ste/ sems can don phyir mi khro ba'ang // khro bo chen por rab ston pa// 'di ni rdo rje rigs chen gyi// dam tshig 'da' bar dka' ba'o// khro bo chen po zhes bya ba'i sgras ni 'jig rten gsum las rnam par rgyal ba'i phyag rgya chen po la sogs pa yin par bstan te/ khro bar bcos pa dang bcas pa zhes bshad do// pad+ma rigs kyi dam tshig ni// rang bzhin dag par shes nas ni// dgos pa de dang de dag byed// 'di ni pad+ma'i rigs chen gyi// dam tshig 'da' bar dka' ba'o// 'dir yang rang bzhin dag pa ni chos thams cad rnam pa med par mos pa ste/ de sngon du byas nas phyag rgya chen po la sogs pa'i dgos pa bsgrub pa'i mtshan nyid dgos pa de dang de bya'o zhes pa'i tha tshig go// rin po che'i rigs kyi dam tshig ni/ nyung ngam yang na mang yang rung // ji ltar 'dod pa bzhin du ni// sbyin pa nyin gcig bzhin du yang // bya ba 'di ni dam tshig go// zhes gsungs so// 'di ni dam tshig rnam pa lnga ste lha rnam pa lngar smos pa'i phyir go rims bzhin du rjes su mthun par gtso bor bstan mod kyi/ rigs gzhan gang yang rung ba zlos pas kyang rnam pa lnga car bsrung dgos te/ bde bar gshegs pa las gzhan pa ji skad du gsungs pa'i lha'i bye brag rnams de bzhin gshegs pa'i ngo bo nyid yin pa dang / de dag gi dam tshig thams cad kyang bde bar gshegs pa'i dam tshig gi ngo bo yin pa dang / bde bar gshegs pa'i tshul gyis gsang sngags zlos pa rnams kyang rgyal ba thams cad la bdag gi lus phul bas/ des gsungs pa bzhin du bya bar khas blangs pas de dag mthun par bya ba la 'jug pa'i phyir ro// de bzhin gshegs pa thams cad kyang sngon 'gro ba ma lus pa 'di dag sgrib pa rnam pa gnyis kyi dri mas yog cing de las byung ba'i nad kyis gzir bar gzigs nas/ thugs rje'i dbang du gyur pa'i thugs kyis 'dod chags la sogs pa'i skyon dang ldan pa kha cig ngo bo nyid kyis rnam par dag pa mngon du gyur pa'i yid dang ldan pa rnams la rab tu zhi ba nyid kyi tshogs yongs su dag par mdzad do// yang 'dod chags la sogs pas sems shin tu dbang du byas pa kha cig la ni bdag nyid rnam pa thams cad du nyes pa thams cad dang bral yang 'dod pa dang khro ba la sogs pa so sor mthun par bstan nas/ nyes pa de dang de dag ji ltar rigs pas spong ngo // de bas na rnal 'byor pa bde bar gshegs pa'i go 'phang thob par 'dod pa rnams kyis kyang sems can gyi khams mtha' yas pa rnam par sbyong ba'i thabs dpal rdo rje sems dpa' la sogs pa'i mtshan nyid 'dod pa'i yon tan rnams la shin tu brtan par rjes su chags par bya'o// nyan thos ltar phung po'i lhag ma med pa'i mya ngan las 'das pa'i dbyings la gzhol bas rnam pa thams cad du gzugs la sogs pa'i phung po la skyo ba bskyed par mi bya'o// de bzhin du gdug pa'i skye bo bdag dang gzhan la gnod par sbyor zhing ngan par spyod pa rnams la rab tu bsdigs par bya'o// sems can rnams la byams pa yid du bya'o// las thams cad la yang chos thams cad kyi ngo bo nyid dag par bltas nas ma chags par bya'o// thabs kyis ni kun rdzob kyi bden pa la mos pas 'gro ba ma lus pa'i don bya ba dang de sgrub pa la chags par bya'o// bdag la sbyin par bya ba'i dngos po mang du mi bdog go// zhes nyin re bzhin sbyin pa'i bar chad mi bya'o// ci nus par chung ngam ngan yang bla'i sbyin pa sbyin par bya ste/ yang ye des 'di las 'da' bar mi bya'o// de bas na gang yang rung ba'i rigs la rang gi lha mnyes par byed pas kyang // rigs kyi rjes su mthun par bstan pa'i dam tshig gi bye brag 'di dag thams cad kyang ci nus pas kyang rjes su 'jug par bya'o// mnyes par bya ba rang gi lha'i rjes su mthun pa'i dam tshig gang yang rung ba la ni shin tu lhag par nan tan du bya dgos te khyad par ni de yod do// dam tshig 'di yang dam tshig gi phyag rgya bsgrub pa'i tshe ni khyad par du yid la bya'o// 'di dag ni dam tshig gi bye brag bsdus pa'o// de ltar de la sogs pa gzhan yang de bzhin gshegs pa'i rigs kyi dkyil 'khor chen por bshad pa'i lha sgrub pa pos rgyud dang mthun par bla ma'i man ngag las bzlas brjod byed pa'am/ bsgoms pas bsgrub pa'i yan lag rnams nges par byas nas de la nan tan bya bar yid shin tu brtan par byas te/ grogs po mthun pa dang lhan cig gam/ yang na gcig pu rtsol ba dang gnyis kyis bzlas brjod byed pa dang / bsgom pa la sogs pa la 'jug par bya'o// de'i rim pa yang 'di lta ste/ dang por re zhig nang par gyi dus la bab pa dang / khri la sogs pa med pa la rnal 'byor dang rjes su mthun pa'i mal bde ba nas langs la/ dam pa'i chos klog pa la sogs pa byas nas mi brjed pa'i chos nyid mngon par 'phel bar bya ba'i phyir mtshan mo dang nyin par legs par spyad pa'i yi dam ji ltar blangs pa zhig pa'am/ ma zhig pa lugs dang mthun pa dang / lugs dang mi mthun pa dran par byas te nyes pa yang phyin chad mi bya ba'i sems bskyed la dkyil 'khor chen po na bzhugs pa'i bde bar gshegs pa la sogs pa sems dpa' chen po rnams thang cig yud tsam zhig dran pa sngon du byas nas phyag 'tshal lo// de nas ji skad gsungs pa'i rang gi rigs kyi srung ba'i sbyor ba bstan pa nan tan du byas te/ phyi rol gyi sa la sogs par 'gro bar bya'o// de las gzhan pa'i dus dang spyod pa'i tshe dam tshig sems dpa'i nga rgyal yongs su ma btang du zin kyang phyi rol gyi sa la sogs par 'gro ba'i tshe rang gi rigs dang rjes su mthun par srung ba'i sbyor ba nan tan mi gtong ngo // de ci'i phyir zhe na/ dngos po'i ngo bo nyid kyis rab tu sbyor ba la de lta bu'i dus nyid kyi tshe na dam tshig gis nges par byed par ni rigs so// de la de bzhin gshegs pa mnyes par byed pa rnams kyi dbang du byas te srung ba gsungs pa ni 'di'o// sems can thams cad yongs mi gtang // rtag tu sangs rgyas mchod pa'i bdag // rtag tu sangs rgyas yid la byed// srung ba 'di ni dam pa mchog // ces gsungs so// de bzhin gshegs pa'i rigs kyi srung ba yang // rdo rje sems dpa' lan cig gcig// ming tsam yongs su 'dzin pa yang // 'di ni srung ba chen po ste// nges par 'grub ste skad cig gis// zhes gsungs so// de nas phyi rol gyi sa la sogs par bya ba byas nas gtsang sbra ji lta ba bzhin du byas te/ de bzhin du srung ba'i sbyor ba yang rjes su dran par byas nas chos thams cad spros pa dang bral bar snga nas bsgoms pas sgyu ma dang smig rgyu dang / rmi lam la sogs par snang ba dang 'dra bar 'jig rten na grags pa rnams blos brtags te/ phyi rol gyi khrus la sogs pa gtsang sbra'i rnam par rtog pa ma lus pa spang ngo // gzhan du na de lta bu'i 'jig rten dang mthun par bya ba dang / rang gi lus la phan zhing bde bar bya ba'i phyir ni gtsang sbra dang spyad pa'i cho ga ji ltar bstan pa bzhin du bya'o// yang na rang gi lha'i dam tshig sems dpa'i nga rgyal mngon du byas pa ni phyi rol gyi gtsang sbra la sogs pa mi dgos pa'i rgyur bshad de/ de'i phyir rjes su dran pa'i yid la bya ba bskyed par bya ste/ ji skad du/ gtsang sbra bsdam pa 'dir mi dgos// dka' thub dka' spyad mi dgos te// sangs rgyas thams cad sems dpa' che// bdag tu sbyor bas 'grub par 'gyur// zhes gsungs so// de ltar dag par kun du rtog pa legs par byas nas bdag gi yid dang mthun pa'i yul gyi bye brag gang yang rung ba'am/ lha khang la sogs par gnas te/ phyogs dang dus thams cad na bzhugs pa'i bde bar gshegs pa la sogs pa bla ma rnams la phyag 'tshal la kha nub phyogs su bltas sam phyogs thams cad mnyam pa nyid du dmigs pas gang 'dod par kha bltas te/ ji ltar bde ba'i stan la 'dug nas de bzhin du srung ba'i sbyor ba rjes su dran pas/ bdag dang gzhan dang yo byad la sogs pa rnams yid kyis srung ba'i sbyor ba byas te/ de nas rang gi lha'i dam tshig sems dpa'i rnal 'byor 'og nas 'byung ba'i cho ga bzhin du byas la/ dad pa'i lha rnams la mchod pa'i cho ga byas zin nas bzlas brjod bya ba'am/ bsgom pa byas te/ ji skad du/ bdag nyid lha yi rnal 'byor pas// bdag dang gzhan la mchod par bya// zhes gsungs so// 'dir yang mchod par dgongs pa dang / rang gi lhar bsgrub pa'i snying po rnams lan gnyis sam/ lan gsum mam/ de las lhag par brjod pas rang gi lha dgos pa sgrub par byed par gsungs te/ rnal 'byor gyi tshul gyi cho ga la ting nge 'dzin gtso bor 'gyur ba'i phyir ro// ji skad du/ rdo rje sems sogs sems dpa' rnams// bsgrub dang las rnams thams cad la// 'dir ni bzlas brjod ci 'dod pas// rtog pa kun las dngos grub stsol// zhes gsungs so// de la re zhig de bzhin gshegs pa rnams dang / de'i rigs kyi bzlas brjod dang bsgom pa'i cho ga 'dir bstan par bya'o// dang por re zhig de dag la mchod par bya ba'i phyir de bzhin gshegs pa la sogs pa dam tshig sems dpar byin gyis brlab par bya'o// de la de bzhin gshegs pa'i dam tshig sems dpar sgrub pa'i cho ga ni 'di lta ste/ oM swa b+hA ba shud+d+haHsarba d+harmAHswa b+hA ba shud+d+hou0f85haM/ zhes brjod la/ chos thams cad ngo bo nyid kyis dag par mos pa bya ste/ rdo rje thal mo snying gar bcings la de'i snying po brjod do// thal mo khong stong du byas la sor mo'i rtse mo rnams phan tshun du bsnol te gzung ngo // 'di ni rdo rje'i thal mo'i mtshan nyid de/ de'i snying po'i ni 'di'o// oM badzra any+dzA li/ de nas thal mo de nyid lag pa rgyab tu bkug pa ni rdo rje bcings pa ste/ oM badzra ban+d+ha/ zhes bya ba ni snying po'o// de nas rdo rje bcings pa de las snying ga'i phyogs su sgra dang bcas par dgrol zhing snying po 'di brjod do// oM badzra ban+d+ha traT/ de nas rdo rje dbab pa'i phyag rgya bcings te/ de'i snying po brjod cing ye shes dbab pa dang / phyag rgya chen po dbab par bya'o// rdo rje bcings pa las mtheb mo gnyis nang du bcug pa ni dbab pa'i phyag rgya ste/ oM badzra A be sha a a a/ zhes bya ba ni snying po'o// de'i 'og tu rang gi sems brtag pa la sogs pa mnyam par gzhag pa'i mtshan nyid de bzhin gshegs pa thams cad kyis mngon par rdzogs par byang chub pa mos par byas la de bzhin gshegs pa'i skur bdag nyid byin gyis brlab po// ji skad du/ de bzhin gshegs pa'i dam tshig chen po'i sems dpa' bsgrub pa bstan pa las/ sems shes pa las brtsams nas ni// bdag nyid sangs rgyas skur bsgyur te// rdo rje dbyings ni zlos byed cing // rdo rje nyi ma bsgom par bya// zhes gsungs so// rang gi sems brtag pa la sogs pa'i rim pa yang 'di lta ste/ dang por re zhig yid bdag gi snying ga'i nang du bsdus la/ lus thams cad kyi srog slar bsdus pa'i tshul gyis dbang po mtha' dag gi rgyud nang du phyogs par byas nas/ lce rkan la bcar te mgrin pa cung zad bkug la/ mig zam zim byas nas lus drang por bsrangs te bzhag la sems brtag pa'i snying po dbugs mi 'byung bar brjod cing lus dang sems las su mi rung ba spangs te de gnyis mthun par 'jug par bya'o// de la rang gi sems brtag pa'i snying po ni 'di lta ste/ rang bzhin gyis grub pa'o// oM tsit+ta pra ti be d+hAM ka ro mi/ rang gi sems brtag pa yang skabs 'dir ni gang zag dang chos la bdag med par bstan pa'i gtan tshigs kyis bdag dang bdag gir 'dzin pa dang / phung po dang / khams dang / skye mched dang / gzung ba dang 'dzin pa'i dri ma spangs te/ cung zad cig nam mkha' dang 'dra bar dmigs nas zla ba tshes gcig gi shas 'dra ba nang stong pa zla ba'i dkyil 'khor gyi rnam par mos par bya'o// gang gi phyir bcom ldan 'das don thams cad grub pa'i byang chub sems dpa' sems dpa' chen pos mngon par rtogs pa'i tshe na/ 'og nas 'byung ba'i cho gas byang chub kyi sems bskyed nas/ de bzhin gshegs pa rnams la zla ba'i dkyil 'khor gyi rnam pa gang yin pa de ni zla ba'i dkyil 'khor nyid du mthong ngo // zhes gsol ba'i phyir ro// 'dir zla ba'i dkyil 'khor gyi rnam pa zla ba'i dkyil 'khor nyid du mthong ngo zhes bya ba'i tshig gis na/ zla ba'i dkyil 'khor gyi rnam pa zla ba'i dkyil 'khor ma rdzogs pa yin par mngon te/ gang gi phyir zla ba'i dkyil 'khor nyid du mthong ngo zhes phyis smras pa'i phyir ro// de'i dgongs pa ni 'di lta ste/ 'khor ba'i bag chags kyi rdul gyi khug rna thams cad spangs pas/ sems de yongs su dag nas thog ma med pa'i dus nas bsags pa'i dkar po'i chos kyi bag chags yongs su ma rgyas pa dang ldan pas/ zla ba'i dkyil 'khor gyi rnam pa yongs su ma rdzogs te/ bsod nams dang ye shes kyi tshogs rdzogs par ma byas kyi bar du zla ba'i dkyil 'khor gcig kho nar yongs su rdzogs par snang bar mi 'gyur ro// 'dis kyang 'bras bu dang bcas pa'i ye shes kyis chos dkar po thams cad kyi bag chags kyi gnas thog ma med pa'i dus nas byung bar bstan to// de nas rang bzhin gyis 'od gsal ba'i ye shes kyi zla ba de yongs su rdzogs par 'gyur ba'i mtshan nyid brtan par byed pa'i rgyu byang chub kyi sems rang bzhin gyis grub pa'i snying po 'dis skyed cig // oM bo d+hi tsit+to pA da yA mi/ snying po'o// de ltar byas nas zla ba'i dkyil 'khor gyi rnam pa 'od zer mang po 'phro ba'i sbyor bas/ ston ka'i zla ba nya gang ba'i dkyil 'khor ltar rnyog pa med par mos par bya ste/ shin tu yun ring du rab tu gsal bar snang ba dang dran pa dang / srog gnyis bsdams nas ji srid 'dod par bsam mo// 'dis ni rgyu'i gnas skabs su bsdus pa kun du bzang po'i ye shes kyi sa'i mthar thug pa bsod nams dang ye shes kyi tshogs yongs su rdzogs par byin gyis brlabs par rig par bya'o// rtog pa thams cad bsdus pa las ni/ zla ba'i dkyil 'khor yongs su rdzogs pa'i steng du/ zla ba yongs su rdzogs pa gnyis pa bsgom par bshad pa gang yin pa de ni mngon par rdzogs par byang chub pa'i byin gyis brlabs par bshad pas 'dul ba'i skye bo'i dbang gis gzhan du brtag pa nyid de/ der ni rang gi sems rtog pas kun nas nyon mongs pa'i bag chags thams cad rnam par dag cing // sa dang pha rol tu phyin pa'i bag chags yongs su rdzogs pa'i gnas skabs zla ba'i dkyil 'khor snga mas byin gyis brlabs so// zla ba gnyis pas ni de bzhin gshegs pa rnams kyi mngon par rtogs pa thob pa'i byang chub kyi ngo bo nyid kyi sems kyi mtshan mar bstan to// de la gnas pa'i rdo rjes ni de'i 'og tu 'byung ba'i ye shes rnam par dag pa lnga rnams su byin gyis brlabs te 'di skad du yang de nyid las/ snying po blo can gyis blangs nas// rang gi sems ni brtag par bya// de ni skad cig mnyam gzhag la// zla ba'i dkyil 'khor bzhin du blta// de ni sems kyi rang bzhin nam// kun nas nyon mongs sa bon yin// dge dang mi dge ba yi sems// 'di ni kun gzhi sa bon yin// chos kyi mthar ni rtogs nas su// pha rol phyin drug bag chags bsags// yongs su dag pa'i sems chen de// nyon mongs kun gzhi ma yin gyi// bsod nams ye shes tshogs chen po// yun ring du ni bsags pa ste// ji ltar zla ba gang ba bzhin// dag cing dang ba dri ma med// de ltar tshogs ni rdzogs pa'i phyir// rang sems zla ba gang ba bzhin// yod pa ma yin dngos med phyir// zla ba ltar yang mi bshad de// bsod nams ye shes tshogs chen dag // rdzogs pas zla ba lta bur bshad// rang sems zla ba'i dkyil 'khor la// legs par byas pa'i tshogs mthong nas// dga' zhing mgu ba skyes pa ste// yang ni tshig tu rab smras pa// mgon po bcom ldan bdag gis ni// nyon mongs dri ma thams cad dang // gzung dang 'dzin pa spangs pa yis// rang sems zla ba'i dkyil 'khor mthong // de nas sangs rgyas kun gsungs pa// snga nas ma skyes sems bzang 'di// 'on kyang glo bur gyis nyon mongs// rdzogs pa'i byang chub sems sbyang ba'i// zla ba'i dkyil 'khor dbus su ni// nyes pa thams cad rnam spangs pa// byang chub sems kyang rnam par rtogs// kun du dga' ba'i snying po 'dis// snying po dag pa blangs nas kyang // zla ba'i dbus su rnam brtags na// zla ba'i dkyil 'khor gnyis pa yang // zla ba'i dkyil 'khor dbus na mthong // de nas sangs rgyas kun gsungs pa// byang chub sems 'di bstan pa'o// zhes bya ba la sogs pa rgya cher gsungs so// de bas na rtog pa thams cad bsdus pa las gsungs pa'i mngon par rdzogs par byang chub pa'i tshul yang dgongs pa gzhan yin la/ 'dir yang gzhan du dgongs pas na nyes pa med pa'o// de nas kun tu bzang po'i sems bskyed pa/ zla ba'i dkyil 'khor de la rdo rje'i tshig gi snying po 'di brjod la/ rdo rje rtse lnga pa kha gnyis pa bsams nas/ de yang shin tu gsal ba kun du snang bar bya'o// de la snying po 'di'o// oM tiSh+Tha badzra/ 'dis kyang mngon par byang chub pas thob par bya ba'i gnas skabs thob pa na thams cad mkhyen pa zhes bya ba'i yan lag lnga'i mtshan nyid kyis mtshan pa de bzhin gshegs pa'i sa la gnas pa bstan to// de ltar 'di ni log par lta ba'i ri thams cad 'joms pa la mkhas pa'i ye shes rdo rje rtse mo dbus ma ni chos kyi dbyings rnam par dag pa'i mtshan mar bstan to// de las gzhan pa'i gzhi rnams ni me long lta bu dang / mnyam pa nyid dang / so sor rtog pa dang / bya ba grub pa'i ye shes su bstan to// kha gnyis kyis ni de bzhin gshegs pa'i ye shes kyi snang ba de phyogs bcur rgyas pa'i mthu bstan pa'o// de nas/ oM badzra At+ma kou0f85haM/ zhes bya ba'i snying po 'di yid la byas te/ de bzhin gshegs pa thams cad kyi kun du bzang po'i sems bskyed pa'i rdo rje de la de bzhin gshegs pa thams cad kyi sku dang gsung dang thugs rdo rje'i dbyings su zhugs nas/ rdo rje de shin tu yun ring du bsams pas rab tu gsal bar snang bar rab tu brtan par bya ste/ de bzhin gshegs pa thams cad kyi sku dang gsung dang thugs rdo rje'i dbyings ni bdag yin no snyam du nga rgyal bya'o// sku'i dbyings kyang 'dir de bzhin gshegs pa'i sku mang po rnams so// sangs rgyas kyi gsung bkod pa'i rgyan so sor snang ba yang 'dir gsung gi dbyings so// thugs kyi dbyings ni thugs kyi phyag rgyar gyur pa ral gri dang / 'khor lo dang / rdo rje dang / rin po che la sogs pa'i mtshan nyid du rig par bya'o// de bas na sgom pa shin tu brtan par bya ba bstan pa 'dis ni rnam pa thams cad mkhyen pa'i gnas mi gnas pa'i mya ngan las 'das pa'i mtshan nyid du byin gyis brlabs par rig par bya'o// de nas snying po 'di brjod do// ye shes kyi rdo rje zla ba'i dkyil 'khor la gnas pa de nyid 'od zer mang po 'phro ba dang 'du ba'i tshul gyis bcom ldan 'das rnam par snang mdzad kyi sku'am/ sangs rgyas bcom ldan 'das shAkya thub pa'i sku nyi ma'i 'od kyi dkyil 'khor gyis 'jig rten gyi khams mtha' yas par khyab par bdag nyid gyur par rab tu brtag go// de la snying po ni 'di'o// oM sarba ta thA ga ta sA thA a haM/ zhes bya ba 'dis kyang ye shes kyi kun du 'od kyis rgyu mthun par gyur pa de bzhin gshegs pa thams cad kyi sku dang gsung dang thugs rnams bsdus par blta'o// dgongs pa 'di dag thams cad kyang rdo rje rtse mo theg pa chen po mngon par rtogs par rab tu dbye ba las gsal bar bstan te/ sra zhing sdug la rab tu dag // nam mkha' dang ni mtshungs mnyam pa// gnas ngan len pa kun las grol// rnam par rtog pa spangs pa'i mchog // nyon mongs dri ma thams cad dag // zla ba lta bu sngon mthong ba// byams dang snying rje las byung zhing // sems can la ni phan mdzad cing // byang chub sems chen rab tu dag // sangs rgyas byang chub skyon med pa// dge ba'i chos rnams kun rdzogs shing // nyon mongs thams cad rnam par grol// stug po'i dbus na zla chen po// byang chub sems ni gnyis pa ste// bskal pa grangs med gsum du ni// byang chub bsgrubs pas 'thob pa ste// dam chos mchog ni grangs med pa'i// spyod pa spyod pa'i mchog yin te// sa dang sa min shin tu mkhyen// ye shes dag pa zag pa med// zla ba'i dkyil 'khor dbus su ni// rdo rje'i gzugs ni blta bar bya// sangs rgyas kun gyi rang bzhin sku// snang ba med cing gnas med pa// ma skyes ma byas dag pa ste// dngos dang dngos med rnam par spangs// mi chod mi shigs mi tshig pa// phung po med pa chos kyi sku// rdo rje bdag nyid las byung ba// rdo rje'i sku ni bla med pa'o// zhes bya ba la sogs pa gang gsungs pa'o// de ltar de bzhin gshegs pa'i ting nge 'dzin shin tu bsgoms nas snying po 'dis dam tshig gi sems dpa' chen po bdag go zhes nga rgyal bya'o// de la snying po ni 'di'o// oM sarba ta thA ga ta ma hA sa ma ya sa twA haM/ de nas bdag dang mi gnyis pa'i sangs rgyas kyi sku de la byang chub chen por mos par bya ste/ 'di skad du/ rdo rje sems dpa'i ting 'dzin gnas// sangs rgyas rjes dran de bzhin te// byang chub chen po'i ye shes 'di'o// zhes bcom ldan 'das byang chub sems dpa' sems dpa' chen pos gsungs so zhes bya ba'o// de nas 'og nas 'byung ba'i rdo rje'i khu tshur gyi phyag rgyas bcings la lus dang ngag dang yid gcig tu mos par brtan par bya'o// de nas rdo rje dbyings chen po'i dam tshig gi phyag rgya dang / rdo rje sems ma'i phyag rgya bcings la de las gzhan pa'i de bzhin gshegs pa rnams ji ltar rigs par rdo rje sems ma gnyis pa la sogs pa bcings la dam tshig gi sems dpa'i phyag rgya'i sems dpar snying po 'dis bdag bsgom mo// oM sa ma you0f85haM/ zhes bya ba ni snying po'o// de nas dam tshig gi phyag rgya de nyid rang gi snying ga'i phyogs su bzhag la/ de bzhin gshegs pa'i dam tshig gi sems dpar snying po 'dis byin gyis brlab par bya'o// oM sa ma ya satwa a d+hitiSh+Tha maM/ zhes bya ba 'di ni snying po'o// de la rdo rje dbyings de bzhin gshegs pa'i dam tshig gi phyag rgya'i mtshan nyid ni 'di'o// sngar gsungs pa'i rdo rje bcings pa las gung mo gnyis gshibs te bsgreng ba'i rtse mo myu gu lta bur bya'o// de bskyed pa'i snying po ni 'di'o// oM sa ma ya s+t+waM/ zhes bya'o// 'di skad du/ sa ma ya s+t+waM zhes smras nas/ phyag rgya'i rigs ni kun la yang // de nyid bskul bas bdag chen rnams// nyid kyis bsdams nas brtan par 'gyur// de nas badzra hU~M zhes brjod la gzungs kyi dkyil 'khor du gsungs pa bcom ldan 'das rnam par snang mdzad kyi phyag rgya chen po rdo rje dbyings kyi dbang phyug ma'i mtshan ma'i phyag rgyas bcings la snying ga dang / smin mtshams dang / lkog ma dang / spyi bor byin gyis brlab po// de la rdo rje dbyings kyi dbang phyug ma'i phyag rgya ni 'di lta ste/ ji skad du/ rdo rje thal mo las byung ba// gsang ba chen mor rab tu grags// phyag rgya chen po mdor bsdus te// de dag bcing ba bshad par bya'o// mthe bo gnyis ni skyil mo krung // 'dzub mo gnyis ni rtse mo bkug // gung mo rtse mo bsnyoms pa ste// rdo rje dbyings kyi dbang phyug ma'o// de'i sngags ni 'di'o// oM badzra d+hA twI shwa ri hUM/ badzri pA Ni a d+hi tiSh+Tha maM/ 'di ni byin gyis brlab pa'o// de nas bdag nyid de bzhin gshegs par gyur pa seng ge'i gdan la bzhugs shing // 'og nas 'byung ba'i mchod pa'i cho gas bsngags pa'i yon tan gyi tshogs bzang por mos par byas la/ sa ma ya s+t+waM/ zhes brjod do// rdo rje rin po che'i dam tshig gi phyag rgya rang gi spyi bor bzhag ste/ de'i snying po brjod la bdag rang dbang bskur bar mos pa bya'o// 'di skad du/ rdo rje rin chen dpral ba ru// rab tu gnas par bsams nas ni// rdo rje rin chen zhes byas nas// rgyal ba rnams kyis dbang bskur 'gyur// zhes gsungs so// rdo rje bcings pa las mthe bo gnyis rtse mo can tu byas nas de'i steng du mdzub mo gnyis phan tshun ngos sprad de rin po che'i rtse mo 'dra bar byas pa ni/ rdo rje rin po che'i phyag rgya ste// de'i snying po ni 'di'o// oM badzra rat+na/ 'di ni dbang bskur ba'o// de nas rang gi lce la rdo rje rtse lnga pa chos kyi phyag rgya rab tu bsgrub par bsams la/ de'i dbus su de bzhin gshegs pa thams cad kyi chos kyi phyag rgya bsam mo// de la chos kyi phyag rgya ni 'di'o// oM badzra dz+nyA na/ las kyi phyag rgya rdzogs par byed pa yang snying gar sna tshogs rdo rje bsams la 'og nas 'byung ba'i mtshan nyid byang chub mchog gi phyag rgya bcings te/ de bzhin gshegs pa gang yang rung ba'i skur bdag dang mi gnyis par gyur pa de shin tu yun ring du mngon par zhen par bsam mo// ji skad du// ting nge 'dzin ni bshad pa las// rgyal ba kun gyi rnam pa yi// phyag rgya mnyam gzhag bcings nas ni// rang gi sngags sam rig bzlas na// myur du dngos grub thob par 'gyur// zhes gsungs pa lta bu ste/ 'di ni ting nge 'dzin to// de nas gsang ba'i mchod pa brjod cing // rdo rje lA s+ya la sogs pa gsang ba'i mchod pa rnam pa bzhis mchod par bya'o// ji skad du/ gsang ba'i mchod pa rnam pa bzhis// mchod pa gsang ba brjod cing bya// yang na bdag dbul la sogs pa'i// mchod pa rnams ni legs par bya// zhes gsungs pa'o// gsang ba'i mchod pa la sogs pa yang phyi rol gyi mchod pa'i cho ga las 'og nas 'chad do// de bzhin gshegs pa'i dam tshig gi sems dpa' chen po sgrub pa'i rnal 'byor bshad zin to// da ni de bzhin gshegs pa'i rigs kyi dam tshig gi sems dpa' chen po sgrub pa bshad par bya'o// de la rdo rje sems dpa' sgrub pa'i phyag rgya chen po'i mtshan nyid bshad pa ni/ snyems tshul bcas par rdo rje gsor// rdo rje snyems pa'i tshul byed cing // sku dang gsung thugs rdo rje yis// rdo rje sems dpa' nyid du 'gyur// zhes bya ba gsungs so// rdo rje rgyal po la sogs dpa' chen po gzhan rnams kyi phyag rgya chen po'i mtshan nyid ni// sku dang gsung thugs rdo rje yis// ji ltar bris pa'i tshul bzhin du// mtshan ma'ang phyag rgya dang ldan pa// sems dpa' chen po nyid du 'gyur// zhes bya'o// de la dang po re zhig rnal 'byor pa rdo rje sems dpa' la sogs pa gang yang rung ba'i dam tshig gi sems dpa' chen po'i rnal 'byor mngon du bya bar 'dod pas sngar bshad pa'i rim pa nyid kyis rdo rje dbab pa'i dam tshig gi phyag rgya bcings la/ de'i snying po brjod de sems dpa' rnams kyis ye shes dbab pa bdag la bya'o// de la ye shes dbab pa'i rim pa ni 'di'o// dran pa dang srog bsdams pa'i sgo nas/ yid rang gi lus la dmigs par bya ste/ cung zad cig gnas nas gang zag dang chos ngo bo nyid med par mos pa'i rnam par rtog pa mngon du byas la/ de yang zhi gnas kyi mthus spangs te/ nam mkha' dang mnyam pa nyid du dmigs pa'i sems shin tu brtan par gnas par bya'o// ji skad du/ rang gi dbang po bshigs nas su// rdo rje bcings pas 'dzin pas gzung // zhes gsungs so// de nas skye bo mtha' dag gi sdug bsngal dang / yid mi bde ba sel ba yum snying rje chen po dran pa'i lam sngon du byas te/ rnam par mi rtog pa'i chos nyid kyi ngo bo de zla ba'i dkyil 'khor rnam par dag pa rab tu 'od 'phro bas// phyogs bcur khyab par byas te/ rab tu gsal bar bsam mo// de nas rdo rje sems dpa' la sogs pa'i ye shes kyi sems dpa' gang 'dod pa de dang mthun par bdag dam tshig gi sems dpa' chen po de'i snying po rdo rje tshig gis brjod dam yang na/ oM sa ma ya s+t+waM/ zhes bya ba phyag rgya thams cad sgrub pa spyi'i snying po brjod cing // rang gis rtogs pa'i ye shes kyi zla ba de nyid 'od zer 'phro ba dang 'du ba'i sbyor bas zla ba de nyid la ji ltar 'dod pa'i rang gi lha'i dam tshig phyag rgya rdo rje dang / rin po che dang / pad+ma dang sna tshogs rdo rje la sogs pa'i mtshan nyid rang gi rigs las gsungs pa'i kha dog dang 'od gsal ba 'og nas 'byung ba soms shig // de rnams kyi snying po'ang // badzra satwa badzra rA dza/ zhes bya ba la sogs pa rang gi lha'i bye brag ji lta ba bzhin no// dam tshig gi phyag rgya rnams kyi rang gi ngo bo yang // rdo rje dang lcags kyu la sogs pa ste/ de dag gi kha dog dang gzugs kyang rigs kyi rim pa las mchod pa bshad pa'i skabs su lha bsam pa 'og nas 'chad pa las blta'o// de nas ji ltar bsams pa'i rdo rje la sogs pa gang yang rung ba'i dam tshig gi rdo rje bdag go// dam tshig gi pad+ma bdag go// zhes bya ba la sogs pa'i mtshan nyid dam tshig gi phyag rgya'i nga rgyal bya'o// ji skad du/ sems can kun gyi sems gang yin// brtan pa'i phyir na sems dpar brjod// mnyam par gzhag pas ting nge 'dzin// nges pa las ni rdo rjer gyur// sems dpa' byin brlabs rnal 'byor gyis// rdo rje sems dpa' yang 'gyur ro// zhes bya ba la sogs pa gsungs pa lta bu'o// de la sems dpar byin gyis brlab pa'i rnal 'byor ni 'di lta ste/ thams cad bdag nyid sems dpa' ste// bdag kyang bdag la yang dag gnas// zhes bya ba la sogs pa lta bu'o// de nas yid kyis dzaHhU~M baM hoHzhes brjod do// bdag dang mi gnyis par gyur pa'i phyag rgya'i gzugs de la 'jig rten gyi khams thams cad kyi rdul dang mnyam pa'i de bzhin gshegs pa thams cad kyi sku dang gsung dang thugs rdo rje'i dbyings su zhugs par snga ma bzhin du dran par bya ste/ bdag gi lha'i dam tshig gi phyag rgya'i gzugs bdag dang mi gnyis par gyur pa 'di ni de bzhin gshegs pa thams cad kyi sku dang gsung dang thugs rdo rje'i rdul phra rab las gyur ba'o snyam du yang de'i nga rgyal yid la bya'o// de nas/ oM ma hA sa ma ya satwa haM/ zhes bya ba'i snying po 'di rdo rje tshig gis brjod la/ ji ltar bsams pa'i dam tshig gi phyag rgya de nyid rdo rje'i me lce mang po 'phro zhing 'du ba'i sbyor bas rang gi lha'i gzugs su gyur par shin tu mngon par brtag go// ji skad du/ phyag rgya chen po'i dam tshig gi// sems dpa'i rjes su dran par byas te/ snying po 'di brjod do// de la snying po ni 'di'o// oM ma hA sa ma ya satwa haM/ zhes gsungs pa lta bu'o// de bas na rang gi lha'i dam tshig gi phyag rgya las gyur pa'i rang gi lha'i gzugs de ltar byas na 'di ltar/ mtshan las sems dpa' chen po ste// de las tshul 'di thams cad do// zhes bya ba'i rgyud kyi tshig 'di yang legs par bshad par 'gyur ro// de ltar mnyes par bya ba'i dam tshig gi sems dpa' chen po rdo rje sems dpa' la sogs pa gang yang rung ba'i rang bzhin mchod pa'i dkyil 'khor las bstan pa 'og nas 'byung ba'i kha dog dang dbyibs dang cha lugs 'dzin pa/ bdag dang mi gnyis par gyur par rnam par brtags la// oM sa ma ya s+t+waM/ zhes brjod de gong du smos pa'i dam tshig gi phyag rgya rdo rje sems ma zhes bya ba bcings nas/ rang gi rgyab tu zla ba'i dkyil 'khor gyi rgyab rten bsams te/ oM sa ma ya s+t+waM/ zhes bya ba'i snying po 'di brjod par bya'o// ji skad du/ sa ma ya s+t+waM zhes smras nas// rgyab tu zla ba gnas par gyur// sa ma ya s+t+waM zhes smra zhing // de la sems dpar bdag nyid bsgrub// ces gsungs pa lta bu'o// 'dir yang tshigs bcad 'di phyag rgya chen po bsgrub pa'i ye shes kyi sems dpa' gzhug pa'i 'og tu bshad mod kyi/ 'on kyang dam tshig gi sems dpa'i nga rgyal byas pa'i 'og tu 'di sbyar bar slob dpon dag 'chad do// ci'i phyir zhe na/ sa ma ya satwa haM/ zhes bya ba'i snying po 'di dam tshig gi sems dpa' nyid la bya bar rigs kyi/ ye shes kyi sems dpa' la ni ma yin no// de nas oM su ra te s+t+waM/ zhes brjod la rang gi lha'i dam tshig gi phyag rgya bcings te/ rang gi phyag rgya'i sems dpar bdag nyid snying po 'dis bsgom mo// de la snying po ni 'di'o// oM sa ma ya haM/ zhes bya ba ste/ ji skad du/ phyag rgya bcings nas rang gi phyag rgya'i dam tshig gi sems dpar bdag nyid snying po 'dis bsgom mo// de la snying po ni 'di'o// sa ma ya haM/ mnyes par bya ba'i sems dpa' thams cad kyi dam tshig gi phyag rgya ji lta ba bzhin du bcings pa yang mchod pa'i dkyil 'khor bshad pa 'og nas 'byung ba las blta bar bya'o// de nas rang gi dam tshig gi phyag rgya'i dam tshig sems dpar bdag nyid bsgoms nas snying po 'dis byin gyis brlab bo// de la snying po ni 'di'o// oM sa ma ya satwa a d+hi tiSh+Tha maM/ zhes bya ste/ 'di skad du/ rang gi phyag rgya'i sems dpar bdag bsgoms la 'dis byin gyis brlab po// snying po ni 'di'o// sa ma ya satwa a d+hitiSh+Tha maM/ bdag rang gi lha'i rnal 'byor du bya ba 'di yang dngos grub kyi rgyu'i gtso bo yin par rig par bya ste/ gang gi phyir rang gi lha'i dam tshig sems dpar bdag nyid legs par bsgoms pas yongs su dag par gyur pa'i sngags pas bgegs kyi tshogs shin tu rgyang ring du spangs te/ bya ba'i las thams cad yongs su rdzogs shing legs par byed pa ni// phyi rol gyi gtsang sbra dang dka' thub dang sdom pa dang / dka' ba spyod pa la rab tu 'bad pa med par yang ring por mi thogs par 'grub par 'gyur ro// ji skad du/ de kho na nyid bsdus pa theg pa chen po'i gzhung las/ gtsang sbra sdom pa 'dir mi dgos// dka' thub dka' spyad mi dgos te// sangs rgyas thams cad sems dpa' che// bdag tu sbyor bas 'grub par 'gyur// zhes gsungs pa lta bu'o// gang gi phyir zhe na/ phyi rol gyi gtsang sbra la sogs pa bsdam par bya ba la 'bad pa ni/ yid 'byung bar byed pas mnyam par gzhag pa dang 'gal te/ de bas na yun ring zhig na dka' bas grub pa thob par 'gyur ro// yang na mi 'grub par 'gyur ro// de lta bas na kha na ma tho ba dang bcas pa ma gtogs pa thabs gzhan gyis ci bde bar lus gsol/ lha'i rnal 'byor 'di nyid rtag tu nan tan du bya'o// gzhung gzhan dag las kyang tshul 'di thams cad bstan te/ ji skad du/ dka' thub sdom pa mi bzad pas// lus can lus ni skam par 'gyur// sdug bsngal gyis ni sems g.yengs pa// rnal 'byor rtogs par mi 'gyur ro// de bas ci dgar spyod byed cing // kun zab kun byed de bzhin te// ji ltar 'dod pa bya byed cing // ci dga' bar ni spyod pa yis// langs sam yang na 'dug kyang rung // 'gro'am ji ltar gnas pa'am/ rab tu rgod dang smra yang rung // gang du de ltar der de bzhin// dkyil 'khor du ni ma zhugs pa 'am// sgrib pa kun dang ldan pa yang // rang gi lha yi rnal 'byor dag // tshig tsam gyis kyang rtag tu bya// mdor na/ de nyid rnal 'byor 'di yis ni// rnam pa thams cad sgrub pa ni// bza' nyes spyad nyes thams cad kyang // yong ye skyon du mi 'gyur ro// de nyid las 'di'i 'bras bu bstan pa/ sangs rgyas byang chub sems dpa' yang // rnal 'byor 'di yis rnyed sla na/ dngos grub gzhan lta ci zhig smos// las mchog rab tu mang po yang // don yod pa ni mchog tu 'grub// phyag rgya'i mchog kun sgrub pa po// sdug bsngal kun spong dpal dang ldan// rnal 'byor 'di ni mchog rtag pa// zhes gsungs pa lta bu'o// de nas rang gi lha'i ting nge 'dzin de la byang chub chen por mos par bya'o// ji skad du/ de bzhin gshegs pa'i rigs kyi byang chub chen po'i ye shes kyi dbang du byas nas/ rdo rje sems dpa'i ting 'dzin gnas// phyag rgya chen po bsgoms nas su// byang chub chen po'i ye shes 'di// bsgoms na myur du 'grub par 'gyur// zhes gsungs pa lta bu'o// de nas 'og nas 'byung ba'i mtshan nyid rdo rje khu tshur byang chub sems dpa' chen po'i las kyi phyag rgya bcings te/ de'i snying po brjod la lus dang ngag dang yid gcig tu mos pa brtan par bya'o// de ltar gong du smos pa'i rim pa bdag dam tshig gi sems dpa' chen po mnyes par bya ba'i lha'i rjes su mthun par rab tu bsgrub la/ oM satwa badzra Ni a d+hi tiSh+Tha maM/ zhes brjod cing gong du smos pa'i rdo rje sems ma'i phyag rgyas snying ga dang lkog ma dang smin mtshams dang spyi bor byin gyis brlab bo// ji skad du/ rdo rje sems dpa'i ting 'dzin gyis// rdo rje sems dpa' brtan byas te// snying ga smin mtshams lkog ma dang // spyi bor bzhag ste byin gyis brlab// ces gsungs so// de nas bdag dang mi gnyis par gyur pa'i rang gi lha'i sku de nyid pad+ma dang bcas pa'i zla ba'i dkyil 'khor la bzhugs par bsams nas/ rdo rje dbyings kyi dbang phyug ma la sogs pa de bzhin gshegs pa'i sku'i phyag rgya rnams kyi de bzhin gshegs pa thams cad kyi sku rin po che dbu rgyan gyi dbang bskur ro// ji skad du/ rdo rje dbyings phyug la sogs pa'i// phyag rgyas spyi bo nas brtsams te// phreng bas de ni dbang bskur ro// zhes gsungs so// de la gzungs kyi dkyil 'khor las gsungs pa rdo rje dbyings kyi dbang phyug ma'i phyag rgya bcings nas/ rang gi klad pa'i spyi bor bzhag la/ oM badzra d+ha twI shwa ra hU~M badzra Ni a b+hi Shiny+tsa mAM/ zhes brjod nas/ der bcom ldan 'das rnam par snang mdzad dag // shAkya thub pa'i gzugs snying po 'dis bsam mo// de la snying po ni 'di'o// oM badzra d+hA tu/ rdo rje dbyings kyi dbang phyug ma'i mtshan nyid ni de bzhin gshegs pa'i byin gyi rlabs kyi skabs su bris pa yin no// de nas mi 'khrugs pa'i phyag rgya bcings nas dpral ba'i steng du bzhag la/ oM badzra badzri Ni hU~M a b+hi Shiny+tsa mAM/ zhes rdo rje tshig gis brjod la// der mi 'khrugs pa'i de bzhin gshegs pa bsgom mo// rdo rje dbyings kyi dbang phyug ma nyid las gung mo gnyis gshibs te bsgreng ba ni gzungs kyi dkyil 'khor tu gsungs pa/ mi 'khrugs pa'i gnas kyi phyag rgya'o// rdo rje dbyings kyi dbang phyug ma nyid las gung mo gnyis nor bur byas pa'i mtshan nyid rin chen 'byung ba'i phyag rgya bcings nas rna ba g.yas pa'i gong du bzhag la/ oM rat+na badzri Ni hUM a b+hi Shiny+tsa mAM/ zhes brjod la bcom ldan 'das rin chen 'byung ba bsam mo// de nyid las gung mo dang srin lag gnyis pad+ma lta bur byas te/ oM pad+ma badzri Ni hUM a b+hi Shiny+tsa mAM/ zhes brjod la ltag pa'i phyogs su bzhag ste/ der bcom ldan 'das 'od dpag tu med pa bsam mo// de nas gung mo dang srin lag dang mthe'u chung rnams kyi sor mo rnams brkyang la/ rna ba g.yon pa'i gong du bzhag ste/ oM karma badzri Ni hUM a b+hi Shiny+tsa mAM/ zhes brjod la bcom ldan 'das don yod grub par bsam mo// de bzhin gshegs pa rnam pa bzhi po de dag bzhugs par bya ba'i snying po yang so so'i mtshan gyi thog ma la oM bzhag pa nyid yin par shes par bya'o// dkyil 'khor chen po 'di las gsungs pa'i sangs rgyas dang byang chub sems dpa' mnyes par byed pa rnams dbang bskur ba'i cho ga 'di gzungs kyi dkyil 'khor las gsungs pa rdo rje dbyings kyi dbang phyug ma la sogs pa'i phyag rgya lngas bya bar bshad de/ 'di ltar dpal mchog dang po dang 'jig rten gsum las rnam par rgyal ba dang / dam tshig chen po de kho na nyid la sogs pa rnal 'byor gyi sngags kyi rgyud gzhan dag las kyang phyag rgya 'di dag nyid kyis ji ltar rigs par byin gyis brlab pa dang / dbang bskur ba'i cho ga bya bar bshad do// gang yang rdo rje dbyings kyi dkyil 'khor las gsungs pa/ rdo rje sems ma la sogs pa dam tshig gi phyag rgya lnga rnams kyis dbang skur bar byed pa de dag ni dpal mchog dang po'i rgyud las gsungs pa'i mtshan nyid dang yang mi mthun la/ rgyud 'di nyid kyi tshig dang yang 'gal bar 'gyur te/ ji ltar zhe na/ 'di las ji skad du/ rdo rje dbyings phyug la sogs pa'i// phyag rgya'i phreng bas de dbang bskur// zhes gsungs te/ rdo rje sems ma la sogs pa'i ni rdo rje dbyings kyi dbang phyug ma la sogs pa'i sgras btags pa yang med la/ rgyud 'dir gzungs kyi dkyil 'khor las gsungs pa/ rdo rje dbyings kyi dbang phyug ma la sogs pa'i phyag rgya chen po nyid las de skad ces bshad pa'i phyir ro// gzhan yang dbang bskur ba'i las ni rin po che'i rigs nyid mdzad de/ de gtso bor byas nas gzungs kyi dkyil 'khor mdzad pa'i phyir ro// de bas na gzungs kyi dkyil 'khor nyid las gsungs pa'i sku'i phyag rgya lag pas byas pa rnams kyis spyi bor dbang bskur bar rigs so// de'i 'og tu rang gi lha'i skur bdag nyid ji ltar bsams pa rnam pa thams cad du zil gyis mi non pa'i nga rgyal rim pa 'di ltar bsgom par bya'o// dang por re zhig rang gi lce la rdo rje rtse lnga pa bsams la/ der 'og nas 'byung ba'i mchod pa'i cho ga las bstan pa rang gi lha'i chos kyi phyag rgya bsams nas snying gar yang sna tshogs rdo rje'i mtshan nyid 'og nas 'byung bar bsams te/ las kyi phyag rgya bcings la yid la 'di ltar bya'o// rang gi lha'i dam tshig gi sems dpar bdag bsgyur te/ des bgegs dang log 'dren thams cad kyis mi tshugs shing chos thams cad ngo bo nyid kyis rnam par dag par mos par 'khor ba na gnas kyang rdo rje chos kyi pad+ma bzhin du bag chags kyi nyes pa thams cad dang / nyon mongs pa la sogs pa'i mtshan nyid thams cad kyi don dam par mi gos so snyam du dpa' bo'i rang bzhin gyi nga rgyal mngon du bya ste shin tu bsgom mo// 'di ni ting nge 'dzin te/ ji skad du/ rdo rje chos kyi ting nge 'dzin// sems dpa' byin rlabs rnal 'byor gyis// gsang sngags rig sngags bsgrubs nas ni// myur du dngos grub 'thob par 'gyur// zhes gsungs so// de nas gsang ba'i mchod pa brjod de// rdo rje lA s+ya la sogs pa gsang ba'i mchod pa bzhi rnams kyis mngon par mchod do// ji skad du/ gsang ba'i mchod pa rjod byed cing // gsang ba'i mchod pa rnam bzhis mchod// bdag nyid dbul ba la sogs pas// mchod pa rnam bzhi rab tu bya// zhes gsungs so// gsang ba'i mchod pa la sogs pa ni gsang ba'i mchod pa'i cho ga 'og nas 'byung ba la blta'o// de bzhin gshegs pa rnams dang / dpal rdo rje sems dpa' la sogs pa gtso bo rnams kyi dam tshig sems dpa'i rnal 'byor bshad zin to// de nas de ltar bdag dam tshig sems dpa'i rnal 'byor du byas te de bzhin gshegs pa rnams dang / rdo rje sems dpa' la sogs pa gtso bo rnams la phyi rol gyi mchod pas mnyes par bya ba'i cho ga bya'o// mchod pa'i sbyor ba yang rgyud nyid las dkyil 'khor chen po la sogs par bkod pa'am// phyag rgya bzhi'i dkyil 'khor du bkod pas rgyas pa dang bsdus pa gnyis su gsungs te/ ras dang thang bu dang nam mkha' la sogs pa'i phyogs su byas pa'am// lugs su blugs pa'am/ bsams pa la mnyes par bya ba'i de bzhin gshegs pa la sogs pa dang lhan cig tu ji ltar rigs par bcom ldan 'das sangs rgyas dang byang chub sems dpa' rnams sam/ khyad par du na theg pa chen po mngon par rtogs pa bsdus par gyur pa'i sku rdo rje/ 'jig rten dang 'jig rten las 'das pa'i lha thams cad bsdus par gyur pa de bzhin gshegs pa'i rigs kyi 'khor los sgyur ba dpal rdo rje sems dpa'i phyag rgya gcig gis dkyil 'khor gyi tshul gyis mchod do// de ltar yang phyi ma'i yang phyi ma rgyud kyi cho ga las ni mnyes par bya'o// sems dpa' rnams ras la bris pa la ji ltar 'byor ba'i mchod pa sngon du byas nas las mang po bya ba'i mtshan nyid rnams snang ste/ ji skad du/ de ltar ras dang thang bu dang / rtsig pa dang / nam mkha' dang / byas pa dang / bsams pa rnams 'grub par 'gyur ro zhes gsungs so// mchod pa'i dgos pa yang 'di nyid las// dkon mchog gsum la mchod na ni// bsod nams chen po 'thob par 'gyur// sangs rgyas rnams la mchod pas ni// bsod nams med pa'ang nges par 'grub// ces gsungs so// de bzhin du gzhan yang // mchod pa rnam bzhi byas pa ni// bsod nams chen po thob par 'gyur// sangs rgyas rnams la mchod pas ni// bsod nams med pa'ang nges par 'grub// ces gsungs so// de la dang po re zhig dkyil 'khor chen po'i tshul gyis mchod pa'i cho ga bshad par bya'o// sangs rgyas dang byang chub sems dpa'i gnas su 'os pa/ rdo rje nor bu'i rtse mo khang pa brtsegs pa byin gyis brlab par bya ste/ gang gi phyir gsang sngags gang du bshad pa'i gnas der mos par byas na 'grub bo zhes spyi'i rgyud las 'byung ba'i tshig slob dpon dag 'chad pa'i phyir ro// de'i rim pa yang 'di'o// oM swa b+hA ba shud+d+haHsarba d+harmA zhes brjod la/ chos thams cad ngo bo nyid kyis stong pa nyid du mos pas gnas de rnam par dag par mos pa byas te de rnam par dag pa yang ngo bo nyid yod pa dang bral bar mos pa'o// de nas de'i 'og tu 'jig rten gyi khams ma lus pa kun stong par nus pa rlung gi dkyil 'khor chen por gzhi byas par bdud rtsi'i rgya mtsho'i dbus nas byung ba'i ri rab gzi mdangs bzang po dang ldan pa'i gser gyi sa gzhi rdo rje ltar mi shigs pa/ gru bzhi lham pa rgya chen po khor khor yug mos pa'i tshad kyis mtha' klas pa la/ phyogs bzhir sgo bzhi sgo khang dang rta babs dang / them skas dang / stegs bus brgyan pa/ rin po che du mas spras pas shin tu mdzes par gyur pa/ bde bar gshegs pa mang po ma lus pa'i phun sum tshogs pa'i gzhi rab tu nyams dga' ba'i lha'i gnas bzang po rnam par bsam mo// de'i dbus su yang rdo rje rin po che'i dkyil 'khor 'khor lo lta bu cha brgyad du legs par phye ba/ de'i mtha' ka ba chen po brgyad kyis brten pa/ rin po che sna tshogs rab tu 'od gsal ba'i khang pa brtsegs pa mthon po 'jig rten las 'das ba'i phun sum tshogs pa chen po ngo mtshar rnam pa sna tshogs pa'i gzhir gyur pa cig bsams la ji ltar bsams pa'i 'khor lo'i nang du yang seng ge'i gdan la sogs pa dang ldan pa/ 'og nas 'byung ba'i cho gas ting nge 'dzin du bsam par bya ba'i lha rnams kyi gnas dang ldan par rnam par brtag go// gdan la sogs pa gnas rnam par dgod pa 'di dag thams cad sgrub pa'i rgyu ni dam tshig sems dpa'i rnal 'byor pa'i sems nyid do// yang na rang gi lce la rdo rje rtse lnga pa bsams te/ las sna tshogs pa'i chos kyi phyag rgya brjod pa'o// de la chos kyi phyag rgya ni 'di'o// su ba shitwaM/ gnas bshad zin to// da ni 'dir ci ltar rigs par mchod par bya ba'i lha'i sku bsam pa ni de dag shin tu byin gyis rlob pa dang rjes su mthun par bshad par bya'o// de yang bsam par bya ba'i lha rnams so so'i snying po rdo rje'i tshig gis brjod cing de'i don rtogs par bya bar rig par bya'o// ji skad du/ sngags kyi rgyud phyi ma las bzlas brjod kyi skabs kyi dbang du byas te/ snying po'i don gyi bdag nyid sangs rgyas kyi skur tshig tsam gyis kyang mdun du bsgom par bya'o zhes gsungs so// bzlas brjod la sogs pa'i tshe bsgom pa'i gtso bo yin par bstan te de'i dgongs pa ni 'di'o// bsgoms pa'i dbang gis ni lha spyan ma drangs par yang byin gyis rlob par mdzad pa'i phyir ro// de la ji ltar brtags pa'i khang pa'i nang gi 'khor lo dbu ma'i gdan gyi dbus su seng ge'i gdan chen po lha'i phun sum tshogs pa bsam gyis mi khyab pa bla na med pa'i gzhir gyur pa la/ bcom ldan 'das brtag pa 'og ma nas 'byung ba'i mtshan nyid byang chub mchog gi las kyi phyag rgya bcings la/ ji skad du gsungs pa'i gdan la bzhugs pa bla na med pa'i mtshan dang dpe byad yang dag par ston pa'i bdag nyid dam pa 'od kyi dkyil 'khor mtha' yas pa zil gyis mi non cing thogs pa med pa rnam par 'phros pa 'jig rten gyi khams ma lus pa yongs su srung ba gcig pu tshad mar mdzad pa mtshan ma dang spyod lam dang / sku mang po rnam pa sna tshogs dang ldan pa mos pa tha dad pa'i dbang gis sems can re re'i rgyud la yang sku du ma so sor snang bar 'gyur ba nye bar ston pa bcom ldan 'das rnam par snang mdzad kyi gzugs sam/ shAkya thub pa dge slong gi gzugs lha dang lha ma yin dang / thub pa'i skye bor bcas pa'i 'jig rten zil gyis mnan te bzhugs pa/ bde bar gshegs pa la sogs pa'i 'khor rnams mngon du phyogs pa zhal kun du gzigs pa rnam par bsam mo// de la snying po ni 'di'o// oM badzra d+hA tu/ de nas de'i shar dang lho dang nub dang byang gi phyogs su go rims bzhin du rdo rje dang rin po che dang chos dang las kyi rdo rje ma'i phyag rgya bzhi zla ba'i dkyil 'khor la gnas pa rdo rje rtse lnga pa dang / nor bu dang / pad+ma chen po dang / rdo rje kun du rtse mo'i mtshan nyid rnam par bsam mo// 'di rnams kyi snying po 'di'o// satwa badzri/ rat+na badzri/ d+harma badzri/ karma badzri/ zhes bya ba go rims bzhin no// de nas mdun logs nas brtsams te shar la sogs pa'i phyogs bzhir brtags pa'i gnas bzhir bde bar gshegs pa mi 'khrugs pa dang / rin chen dbang dang / 'od dpag tu med pa dang / don yod par grub pa zhes bya ba dge slong gi gzugs 'dra ba bzhi rnams gong du smos pa lta bu'i yon tan dang zhal dang cha lugs dang / gdan la bzhugs pa'am/ gzhung gzhan las grags pa glang po che dang rta dang rma bya dang / nam mkha' lding gi gdan la bzhugs pa go rims bzhin du g.yas nas bskor ba'i tshul du las kyi phyag rgya rnam par bkod pas so so'i las kyi khyad par dang dgongs pa nye bar ston pa rnams rab tu brtag go// de nas thams cad kyi las kyi phyag rgya'i mtshan nyid ni 'og nas 'byung ba'i mchod pa bshad pa'i skabs su rig par bya'o// de dag gi snying po yang rang gi ming nyid la oM zhes bya ba yang thog mar bzhag pa yin par shes par bya'o// yang na rdo rje dbyings kyi snying po sngar gsungs pa de dag gzhug par bya'o// de nas mi 'khrugs pa la sogs pa bde bar gshegs pa de dag nyid kyi mdun dang / g.yas dang g.yon dang rgyab kyi phyogs khang pa de nyid kyi nang du re re zhing yang rdo rje sems dpa' la sogs pa sems dpa' chen po bzhi'i snying po'i don gyis rab tu brtag go// de la mi 'khrugs pa ni dpal rdo rje sems dpa' dang / rdo rje rgyal po dang / 'dod pa'i dbang phyug dang / rdo rje mgu ba zhes bya ba ste/ so so'i las kyi phyag rgya rnam par bkod pa rdo rje dang / lcags kyu dang / mda' dang / mgu bar ston pa rnams phyag na thogs par bya'o// de dag gi snying po yang go rims bzhin du// oM badzra satwa/ oM badzra rA dza/ oM badzra rA ga / oM badzra sA d+hu/ zhes bya ba'i sngags rnams so// rin chen 'byung ba'i yang rdo rje rin chen dang / nyi ma dang rgyal mtshan dang / bzhad pa zhes bya ba rnams te/ de dag kyang so so'i las kyi phyag rgya ston pa'i tshul du nor bu rin po che chen po dang / nyi ma'i dkyil 'khor dang / yid bzhin gyi nor bu'i rgyal mtshan dang / so'i phreng ba phyag na thogs pa rnams bsam mo// de dag gi snying po yang go rims bzhin du/ oM badzra rat+na/ oM badzra ti dza/ oM badzra ke tu/ oM badzra hA sa/ thub pa 'od dpag tu med pa'i ni/ rdo rje chos dang / 'jam dbyangs dang / sems bskyed ma thag tu chos kyi 'khor lo bskor ba dang / dgongs pa smra ba zhes bya ba rnams te/ so so'i las kyi phyag rgya mngon par ston pa'i tshul gyis rdo rje'i pad+ma dang / ral gri dang / 'khor lo dang / lce rnams phyag na thogs par bsam mo// de dag gi snying po yang // oM badzra d+harma/ oM badzra tik+Sh+Na/ oM badzra tsakra/ oM badzra b+hASha/ bcom ldan 'das don yod par grub pa'i ni/ rdo rje las dang / go cha dang / gnod sbyin dang / khu tshur rnams te/ las kyi phyag rgya ji lta ba bzhin du sbyor ba nyid kyis rdo rje kha bzhi pa dang / rdo rje go cha dang / rdo rje mche ba dang / rdo rje khu tshur bcangs pa rnams brtag par bya'o// de rnams kyi snying po yang go rims bzhin du/ oM badzra karma/ oM badzra rak+Sha/ oM badzra yak+Sha/ oM badzra san+d+hi/ sems dpa' chen po de dag thams cad kyang zla ba nya ba'i dkyil 'khor la bzhugs shing des rgyab brten byas pa/ lha'i dbang po'i cha lugs can dbu la sangs rgyas lnga'i dbu rgyan gyis brgyan pa/ bde bar gshegs pa nyid skye bo thams cad kyi mchog tu gyur cing // 'gro ba'i don mdzad pa'i dbang gis rang gi yon tan gyi cha shas cung zad cig stong pa nyid du gnas par shes par bya'o// 'khor lo'i grwa shar dang lho la sogs pa bzhi rnams su yang // g.yas nas bskor ba'i tshul du mi 'khrugs pa la sogs pa'i phyogs su rdo rje lA s+ya dang / rdo rje phreng ba dang / glu dang gar ces bya ba lha mo chen po rnams lus dang cha lugs dang / rgyan lha'i rgyal po'i btsun mo dang 'dra bar bsam par bya'o// de dag kyang go rims bzhin du smin ma 'degs pa dang / rin po che'i phreng ba dri zhim po dang / yid du 'ong ba'i glu dang / gar byed pa'i mtshan nyid du bshad do// de dag gi snying po yang // oM badzra lA s+ye/ oM badzra mA le/ oM badzra gI ti/ oM badzra ni rti/ phyi rol gyi rim pa'i sgo bzhir de bzhin du rdo rje lcags kyu dang / zhags pa dang / lcags sgrog dang / 'bebs pa zhes bya ba'i sgo srung rnams dgod do// de rnams las kyang gsum ni lcags kyu dang / zhags pa dang / lcags sgrog 'dzin pa'o// bzhi pa ni 'bebs pa'i khu tshur bcings pa'o// de dag gi snying po yang 'di'o// oM badzra ad+ku sha// oM badzra pA sha// oM badzra s+pho Ta/ oM badzra A be+e sha// grwa rnams su bdug pa la sogs pa'i mchod pa bud med kyi gzugs 'dzin pa bdug pa dang / me tog gi phreng ba dang / byug spos kyi mchod pa byed pa rnams te/ rdo rje bdug pa zhes bya ba la sogs pa rab tu mdangs can gyi gzugs dang ldan pa rnams so// de dag gi snying po yang // oM badzra d+hU pe/ oM badzra puSh+pe/ oM badzra A lo ke/ oM badzra gan+d+he/ gnas lhag ma rnams su byams pa la sogs pa byang chub sems dpa' chen po gzhung gzhan dag las grags pa'i mtshan ma dang cha lugs rnam pa sna tshogs pa 'dzin pa'i/ rnal 'byor gyi gzhung gzhan las grags pa mi 'khrugs pa la sogs pa'i phyogs kyi sa'i bye brag las rdo rje dang nor bu dang pad+ma dang rdo rje kun du rtse 'dzin pa sngags kyi rgyud gzhan las grags pa'i pad+ma'i gdan la bzhugs pa rnams de bzhin du brtag par bya'o// ji ltar bsams pa'i de bzhin gshegs pa la sogs pa'i lha'i dkyil 'khor 'di dag gi kha dog rnam par dbye ba brtag pa yang 'di lta ste/ rgyal ba dang rdo rje dang / pad+ma dang / rin po che'i rigs rnams dang / rjes su mthun par slob dpon dang slob ma'i stod g.yogs dang / gdong dgab pa'i kha dog las rjes su shes par bya'o// stod g.yogs dang gdong dgab pa yang 'dir de bzhin gshegs pa la sogs pa'i rigs kyi bye brag las go rims bzhin du/ dmar po dang / dkar po dang / sngon po dang / kha dog thams cad bshad de/ de bas na de'i rigs rnams kyang de'i kha dog nyid du mkhas pa rnams kyis shes par bya'o// de lta bas na/ dmar po de bzhin gshegs pa'i rigs// sngon po rdo rje'i rigs su bshad// dkar po pad+mo las byung yin// kha dog thams cad rin chen 'byung // zhes gsungs so// de'i rjes su bsnyags na rigs kyi bdag po yang kha dog de 'dra ba nyid du rig par bya'o// yang na lha rnams thams cad kyi kha dog gi bye brag sngags pa ji ltar 'dod pa bzhin du 'dir bsam par bya ste/ ji skad du 'dir ni kha dog dang rgyan rnams ji ltar 'dod pa bzhin du bri'o zhes gsungs pa'i phyir ro// gzhung chen po las ni rgyal ba'i rigs 'ba' zhig gis kha dog rnams dbye bar bshad de/ ji skad du/ rtag pa'i 'khor lo ser po yin// mi 'khrugs dkyil 'khor dkar po ste// rin chen dbang gi rab tu sngo// tshe dpag med pa'i dmar po bya// kha dog sna tshogs rgya chen mchog // 'od kyi phreng ldan ngo mtshar che// rdo rje chen po don yod dang // rdo rje 'dzin pas rtag tu bsam// zhes gsungs so// rdo rje rtse mo las kyang de bzhin gshegs pa'i rigs kyi kha dog rnam par phye ste/ mi 'khrugs pa la reg pa'o// rin chen de bzhin mchog sbyin no// tshe dpag med pa'i ting 'dzin mchog // don yod pa ni mi 'jigs sbyin// zhes smos nas/ sngon po ser po de bzhin dmar// sngo bsangs de dag rigs su bshad// de bzhin sangs rgyas rigs bzang po// kha dog dkar po rab tu bsgrags// zhes gsungs so// de bas na de ltar gdul ba'i skye bo'i dbang gis kha dog dang dbyibs du mar snang bar 'gyur bas/ de dag gi kha dog gi khyad par ni so sor nges pa med par rig par bya'o// 'di ni de bzhin gshegs pa la sogs pa'i bzlas brjod byed pa dang / bsgom pa la brtson pa'i rnal 'byor pa rnams kyis bde bar gshegs pa la sogs pa thams cad la mchod pa'i cho ga bya ba'i phyir dkyil 'khor chen po la sogs par bkod pa de bshad zin to// bsam gtan 'di ni rab tu rgya che ste/ de mi 'dod pas ni phyag rgya bzhi'i dkyil 'khor gyi tshul gyis kyang de bzhin gshegs pa la sogs pa la mchod pa'i cho ga byas la/ mnyes par bya ba'i byang chub sems dpa' gang 'dod pa'i bzlas brjod byas pa las byung ba'am/ bsgom pa'i rnal 'byor las 'byung ba'i dngos grub 'dod par bya'o// de la rdo rje dbyings kyi phyag rgya bzhi'i dkyil 'khor ni snga ma bzhin du ji ltar bsams pa'i khang pa'i nang du rdo rje dang rin po che la sogs pas brgyan pa'i dkyil 'khor bkod par bsams la/ de'i dbus su bcom ldan 'das rdo rje dbyings kyi kha dog dang dbyibs sngar bshad pa lta bu bsam/ de'i shar la sogs pa'i phyogs su g.yas nas bskor te/ rdo rje dang rin po che dang / pad+ma dang / rdo rje kun du rtse mo can gyi phyag rgya bzhi rnams zla ba'i dkyil 'khor la gnas par bsam mo// phyi rol gyi dkyil 'khor na gnas pa thams cad ni snga ma bzhin du shes par bya'o// mi 'khrugs pa la sogs pa phyag rgya bzhi'i dkyil 'khor bzhi rnams kyi mtshan nyid kyang 'di nyid de khyad par ni rdo rje dbyings kyi gnas su/ de bzhin gshegs pa gang gi phyag rgya bzhi'i dkyil 'khor de yin pa de bsam mo// de'i 'khor du gyur pa sems dpa' chen po bzhi rnams kyi phyag rgya rdo rje dang / rdo rje lcags kyu la sogs pa'i mtshan nyid gang yin pa de rnams ni rdo rje sems ma la sogs pa'i gnas su dgod do// 'di skad du/ dkyil 'khor chen po'i tshul du ni// mkhas pas srad bu bre bar bya// dang por sangs rgyas sku bzhag nas// phyag rgya rnam bzhi bri bar bya// zla ba'i dkyil 'khor dbus su ni// rdo rje phyag rgya la sogs bri// rdo rje grub pa'i phyag rgya bzhi'i dkyil 'khor ji lta ba bzhin du mi 'khrugs pa'i dkyil 'khor la sogs pa dkyil 'khor thams cad kyang rang rang gi phyag rgya bzhi rnams dang ldan par bri'o zhes gsungs so// de la rdo rje grub pa'i phyag rgya bzhi'i dkyil 'khor du dgod pa'i phyag rgya'i snying po ni 'di rnams so// oM sarba ta thA ga ta muSh+Ti baM/ rdo rje dbyings kyi'o// oM badzra satwa muSh+Ti a/ rdo rje sems ma'i'o// oM rat+na muSh+Ti traM/ rdo rje rin chen ma'i'o// oM d+harma muSh+Ti khaM/ rdo rje chos ma'i'o// oM badzra karma muSh+Ti haM/ rdo rje las ma'i'o// mi 'khrugs pa la sogs pa'i phyag rgya'i dkyil 'khor du dgod pa ni mi 'khrugs pa la sogs pa'i de bzhin gshegs pa gang yang rung ba'i dkyil 'khor gyi bdag po snga ma bzhin du dbus su bzhag la de'i 'khor sems dpa' bzhi rnams kyi phyag rgya dgod pa yang dkyil 'khor chen por bsams pa'i skabs su gsungs pa nyid kyi rdo rje sems dpa' la sogs pa'i snying po nyid kyis so sor dgod par bya'o// yang na gzungs kyi dkyil 'khor gyi phyag rgya'i skabs su gsungs pa/ rdo rje sems dpa' la sogs pa'i phyag rgya dgod pa'i phyag rgya zhes bya ba'i gsang sngags kyi tshig rnams kyis dgod do// de ci'i phyir zhe na/ mi 'khrugs pa la sogs pa'i phyag rgya bzhi'i dkyil 'khor gyi skabs su/ rdo rje sems dpa' la sogs pa'i phyag rgya dgod pa'i snying po ma gsungs pa'i phyir ro// dpal rdo rje sems dpa' bzlas brjod byed pa'am bsgom pa la brtson pas/ phyag rgya gcig gi dkyil 'khor gyi tshul gyis mchod pa'i cho ga bya bar yang gsungs so// de la phyag rgya gcig gi dkyil 'khor dgod pa ni 'di lta ste/ khang pa brtsegs pa'i dbus su snga ma bzhin du zla ba'i dkyil 'khor rnam par brtags la/ de'i dbus su dpal rdo rje sems dpa' zla ba'i dkyil 'khor la bzhugs par bsam mo// ji skad du/ dkyil 'khor chen po'i tshul gyis ni// phyi rol dkyil 'khor srad bu bre// dbus su rdo rje sems dpa' gzhag // ces gsungs so// gzhag pa'i snying po yang // oM badzra satwa/ zhes bya ba'o// ji ltar dkyil 'khor chen po dang / phyag rgya bzhi'i dkyil 'khor dang phyag rgya gcig gi dkyil 'khor 'di rnams nam mkha'i phyogs su bsams te bzlas brjod dang / bsgom pa la brtson pas mchod pa bya ba de bzhin du/ ras dang thang bu dang rtsig pa la sogs pa la yang bris pa dang / byas pa dang lugs su blugs pa rnams kyang mchod par bya ste/ ji skad du/ phyag rgya bzhi'i dkyil 'khor gyi skabs su/ de ltar ras dang rtsig pa dang / nam mkha' dang / gnas thams cad du bris pa rnams dngos grub thams cad ster ro// zhes gsungs so// de bzhin du phyag rgya gcig gi dkyil 'khor gyi skabs su yang de ltar ras la sogs pa dang / sku gzugs thams cad las kyang rdo rje dbyings kyi dkyil 'khor chen po'i cho ga rgyas pa las ji skad gsungs pa bzhin du dngos grub thams cad stsol to zhes gsungs so// yang na phyi ma'i yang phyi ma'i rgyud las gsungs pa'i cho gas kyang ras la bris pa'i de bzhin gshegs pa la sogs pa gang yang rung ba'i sems dpa' chen po rnams mchod par bya'o// de la ras kyi cho ga gsungs pa ni 'di ste/ ras la bcom ldan 'das de bzhin gshegs pa bri bar bya ste/ de yang phyag rgya bzhi'i dkyil 'khor gyi tshul du ji ltar 'dod pa'i kha dog dang rgyan du ldan pa sems dpa' chen po rnams zla ba'i dkyil 'khor la bzhugs par bri'o// grwa rnams su yang rigs kyi lha mo rnams bri'o zhes gsungs so// de bzhin gshegs pa zhes bya ba yang 'dir de bzhin gshegs pa rnam pa lnga las gang yang rung ba'i de bzhin gshegs pa la bya ste/ de'i snying po la sogs pa bzlas brjod dang bsgom par bya ba'am/ de la brten pa'i sems dpa' chen po'i bzlas brjod dang / bsgom pa'i dbang du byas pa'i phyir ro// de ltar lhag pa'i lha'i bsam gtan la sogs pa sngar byas nas spyan drang bar bya ste de'i rim pa yang 'di'o// dang por re zhig lha'i rnal 'byor ji ltar bya ba sngon du byas te/ rang gi snying gar rdo rje sna tshogs bsams la/ rdo rje bsdu ba'i snying po rdo rje tshig gis brjod cing rdo rje'i khu tshur gnyis bsnol te/ dpung mgor bzhag la mdzub mo gnyis lcags kyu lta bur bya ste/ rang gi gung mo dang mthe bong gnyis kyis se gol brdab cing ji ltar bsams pa'i de bzhin gshegs pa la sogs pa sems dpa' chen po rnams bsdu bar bya'o// de la 'di ni rdo rje bsdu ba'i snying po'o// oM badzra sa mA dzaH/ de nas so so'i bya ba'i rnam par grol ba la mnyam par gzhag pa ji ltar bsams pa'i mchod pa'i gnas kyi khor khor yug du bzhugs par bsam mo// de nas ji ltar brtags pa'i gnas kyi shar phyogs kyi sgo logs su bltas nas/ rdo rje lcags kyu sgo srung gi las kyi phyag rgya bcings te der yang lcags kyur bsams la/ oM badzra aM ku sha dzaH/ zhes bya ba rdo rje lcags kyu'i snying po brjod cing dgug pa'i tshul gyis bde bar gshegs pa la sogs pa rang gi sgor mngon du phyogs par blta'o// de nas phyag rgya de rang gi gnas su bkrol te/ lho phyogs kyi sgor bltas la rdo rje zhags pa gsol ka ba'i las kyi phyag rgya bcings te der rdo rje zhags par bsams la/ oM badzra pA sha hUM/ zhes bya ba'i snying po yang rdo rje'i tshig gis brjod cing zhags pas drangs pa'i tshul gyis de bzhin gshegs pa la sogs pa'i sems dpa' chen po thams cad rang gi sgor zhugs par brtag ste/ phyag rgya de rang gi gnas nyid du dgrol lo// de'i 'og tu nub phyogs kyi sgor bltas te rdo rje lcags sgrog pho nya'i las kyi phyag rgya bcings la/ der rdo rje lcags sgrog bsams te/ oM badzra s+pho Ta baM/ zhes bya ba yang brjod cing de dag ji srid 'dod par bzhugs par bya ba'i phyir ston pa'i bka'i mtshan nyid rdo rje lcags sgrog gi phyag rgya de dag la bsten to// phyag rgya de yang rang gi gnas su bkrol la/ byang phyogs kyi sgor bltas te rdo rje dbab pa bran gyi las kyi phyag rgya bcings la der yang shes rab kyi pha rol du phyin pa'i mtshan mar gyur pa rdo rje dril bu bsams te/ oM badzra A be sh+ya hoH/ zhes bya ba brjod la dril bu bskyed pa'i tshul gyis de rnams mnyes par byas te/ de bzhin du phyag rgya rang gi gnas su dgrol lo// de'i don kyang // sgo rnams kyang ni thams cad du// lcags kyu la sogs las byas nas// zhes pa'i gzhung 'di sngags kyi rgyud las bshad do// de bzhin gshegs pa la sogs pa sems dpa' chen po ji ltar srid pa rnams so so'i gnas su dgod pa'i phyir/ so so'i las kyi phyag rgya bcings te de rnams kyi so so'i snying po brjod la sngar bsams pa'i so so'i gzugs rnams kyi gnas su bstan to dgrol lo// de ltar byas na sangs rgyas la sogs pa ji ltar gshegs pa rnams thams cad so so'i gnas su bzhugs par 'gyur ro// 'di ltar yang // las kyi phyag rgya'i mchog chen pos// dam tshig rnams ni dgod par bya// zhes gsungs so// de nas de rnams kyi dam tshig gi phyag rgya bcings te snga ma bzhin du snying po brjod la/ dzaHhUM baM hoH/ zhes brjod de de rnams so so'i gnas na bzhugs par rdo rje'i lta bas yun ring du gsal bar blta zhing bsam mo// ji skad du/ dzaHhUM baM hoH/ zhes brjod cing // dam tshig phyag rgya mchog chen po// sems ma rdo rje la sogs pas// de bzhin gshegs pa chen po bsgrub// ces bya ba gsungs so// de nas de dag thams cad kyi so so'i lce la rdo rje rtse lnga pa dkar po bsams te/ de'i dbus su so so'i chos kyi phyag rgya zla ba la gnas par bsam mo// de ltar byas nas phyag rgya bzhi'i sbyor bas rab tu byin gyis rlob par 'gyur ro zhes slob dpon dag gis bstan to// yang na sngar bshad pa'i rim pa nyid kyis gnas dang gdan dang rgyan phun sum tshogs pa bsams te/ mchod pa bya ba'i lha rnams phyi rol du bsams pa'am/ byas par rdo rje bsdu ba'i mdo bzhin du dgug pa dang / gzhug pa dang / bsdam pa dang mnyes par bya ba rnams byas la/ so so'i las kyi phyag rgya rnams kyi sngar smos pa'i rim pas de dag so so'i gnas su bkod de/ de'i 'og tu de dag gi dam tshig gi phyag rgya bcings la/ ji skad du gsungs pa'i gzugs so so'i las kyi phyag rgya dang mtshan mas legs par mtshan pa snga ma bzhin du las kyi phyag rgya dang ldan par brtag go// 'di ni mdor bsdus pa ste/ cho ga bzhin no// de la phyag rgya chen po'i mtshan nyid ni sngar lha rnams kyi phyi rol du bsams pa'i tshe bstan pa'o// dam tshig dang chos dang las kyi phyag rgya rnams bshad par bya ste/ 'dir yang dam tshig gi phyag rgya thams cad sngar bshad pa'i rdo rje bcings pa nyid las bskyed par bya ste/ ji skad du dam tshig gi phyag rgya thams cad rdo rje bcings pa las 'byung ngo zhes gsungs so// phyag rgya thams cad kyang snying po 'dis bcing ngo // de la snying po ni 'di'o// sa ma ya s+t+waM/ ji skad du/ sa ma ya s+t+waM zhes brjod nas/ phyag rgya'i rigs rnams thams cad la// de nyid bskul bas mthu chen rnams// rang gis bcings nas 'grub par 'gyur// zhes gsungs so// de bas na snying po 'dis phyag rgya thams cad bcings la sems dpa' gang gi phyag rgya gang yin pa de rang gi las la de'i snying pos sbyang bar bya'o// dam tshig gi phyag rgya dang las kyi phyag rgya rnams kyi mtshan nyid kyang man ngag dang lung ji lta ba bzhin du rjes su dran par byas nas bdag gis bris te/ de bas na mtshan nyid gang du srid kyang rnam par brtag par mi bya ste/ rnam par rtog pa la mthar thug pa med pa'i phyir ro// ji ltar zhe na/ lha'i rnal 'byor la gnas pa'i rnal 'byor pa de kho na nyid la mos pa ni lus dang ngag dang yid thams cad lhar byin gyis brlabs pas/ phyag rgya la sogs pa'i rang bzhin du 'gyur te/ de bas na mtshan nyid nyes pa'i dogs pa mi bskyed do// de la brtag pa'i dam tshig gi phyag rgya ni rdo rje sems ma ste/ de'i mtshan nyid ni rdo rje bcings pa las gung mo gnyis mnyam par bsgreng ste myu gu ltar byas pa zhes bya'o// mi 'khrugs pa'i ni rdo rje kha thur du bstan pa ste rdo rje sems ma gnyis pa'o// de'i mtshan nyid/ gung mo nang du bkug pa ni// sangs rgyas gnyis pa'i yin par bshad// ces bya ba'o// rin chen dbang gi ni rdo rje rin chen ma ste/ de'i mtshan nyid ni dang po'i rdo rje sems ma nyid las gung mo rin po che ltar bskum mo zhes bya ba'o// 'jig rten dbang phyug gi rgyal po'i dam tshig gi phyag rgya ni rdo rje chos ma'i ste/ de'i mtshan nyid kyang dang por rdo rje sems ma nyid las pad+ma kha ma bye ba'i mtshan nyid do// don yod par grub pa yi ni rdo rje las ma'i ste/ de'i mtshan nyid kyang // sangs rgyas lnga pa'i phyag rgya mchog // de bzhin mdzub mo rab bskum pa// zhes bya ba'o// gang dag rdo rje sems ma la sogs pa'i phyag rgya bzhi ji skad 'byung ba'i rim pa bzhin du mi 'khrugs pa la sogs pa'i sangs rgyas bzhi rnams kyi dam tshig gi phyag rgyar sbyar nas/ phyag rgya lnga pa rtag pa'i dam tshig gi phyag rgyar 'chad pa des go rims bsnur ba'i dgos pa brjod dgos te/ ji lta zhe na/ 'di nyid las gzungs kyi dkyil 'khor la sogs par rdo rje dbyings kyi dbang phyug ma la sogs pa'i phyag rgya lnga rnams go rims bzhin du rtag pa la sogs pa'i phyag rgyar bcom ldan 'das kyis bstan nas/ skabs 'dir ni dgos pa med par go rims bsnur te bstan pa ni bdag gis ma rig go// gzhan yang de ltar bshad na de kho na nyid bsdus pa chen po'i gzhung dang 'gal bar 'gyur te/ gang gi phyir de las ni yang dag par rdzogs pa'i sangs rgyas kyi phyag rgya lnga po'i bye brag 'di lta bur snang ste/ rdo rje bcings pa bsdams nas su// gung mo mnyam bsgreng myu gur bya// gung mo nang du bkug pa ni// sangs rgyas gnyis pa yin par bshad// gung mo bskum pa rin chen no// gung mo pad+ma ma bye ba// lnga pa las kyi phyag rgya mchog // de bzhin mdzub mo rab bskum pa'o// zhes gsungs te/ gal te ji ltar rtag pa'i phyag rgya phyi ma'i lnga par dgongs par 'gyur na/ de'i tshe lnga pa las kyi phyag rgya mchog // de bzhin mdzub mo rab bskum pa// zhes bshad par mi 'gyur ro// 'di ltar las kyi phyag rgya mchog // ces bya ba ni rdo rje las mi'i mtshan nyid de/ rtag pa'i phyag rgya'i rdo rje las ma zhes bya bar mi rigs te/ de ni bcom ldan 'das don yod par grub pa'i rigs kyi dam tshig gi phyag rgyar bstan pa'i phyir ro// de bas na rdzogs pa'i sangs rgyas rnams kyi dam tshig gi phyag rgya 'di rnams ji skad du 'byung ba bzhin du sbyar bar bya bar nges so// dang po'i rdo rje sems dpa' nyid las mthe bong dang mthe'u chung brkyang ste/ cung zad bkug pa rdo rje rtse lnga pa lta bu byas pa ni rdo rje sems dpa'i dam tshig gi phyag rgya'o// rdo rje bcings pa nyid las mdzub mo gnyis so sor lcags kyu 'dra bar byas pa ni rdo rje rgyal po'i dam tshig gi phyag rgya'o// rdo rje bcings pa nyid las mdzub mo gnyis gcig la gcig ngos sbyar te/ mnga' ltong lta bur byas pa ni rdo rje chags pa'i'o// rdo rje bcings pa las mthe bong dang mdzub mos se gol brdab pa ltar byas pa ni rdo rje legs pa'i phyag rgya'o// rdo rje bcings pa las mthe bong gnyis rtse mo can du byas te de'i steng du/ mdzub mo gnyis phan tshun du ngos sbyar te/ rin po che'i rtse mo 'dra bar byas pa ni rdo rje rin chen gyi phyag rgya'o// de nyid las gung mo dang srin lag dang mthe'u chung 'od zer ltar brkyang pa ni rdo rje nyi ma'i phyag rgya'o// rdo rje rin chen gyi phyag rgya de nyid las srin lag dang mthe'u chung rtse mo can du byas pa ni rdo rje rgyal mtshan gyi phyag rgya'o// rdo rje rin chen gyi phyag rgya nyid kha'i drung du bskor zhing sor mo rnams mdun du kha bye ba ni rdo rje bzhad pa'i phyag rgya'o// rdo rje bcings pa las mthe bong gnyis rtse mo can du byas la/ mdzub mo gnyis kyang rtse mo can du byas te pad+ma kha ma bye ba 'dra bar bkug pa ni rdo rje chos kyi phyag rgya'o// rdo rje chos kyi phyag rgya nyid las gung mo gnyis kyi tshigs gsum po cung zad ngos sbyar ba ni rdo rje rnon po'i dam tshig gi phyag rgya'o// rdo rje chos kyi phyag rgya nyid las srin lag dang mthe'u chung brkyang ste phan tshun du rtse mo bsnol ba ni rdo rje 'khor lo'i phyag rgya'o// rdo rje bcings pa nyid las mthe bong gnyis cung zad brkyang ste kha nas gyen du smra ba ltar byas te dgrol ba 'di ni rdo rje smra ba'i phyag rgya'o// rdo rje bcings pa nyid las mthe bong dang mthe'u chung ngos sbyar ba ni rdo rje sna tshogs kyi phyag rgya'o/ rdo rje sna tshogs kyi phyag rgya de nyid kha thur du bstan te brang du bstan la mdzub mo gnyis rtse mo can du byas pa ni rdo rje srung ba'i dam tshig gi phyag rgya'o// rdo rje bcings pa las mdzub mo gnyis phyung ste bkug la mche ba ltar byas la mthe'u chung gnyis kyang phye ba ni rdo rje gnod sbyin gyi dam tshig gi phyag rgya'o// rdo rje bcings pa las ni mthe bong gnyis nang du bcug la rtse mo mthe'u chung gi bar du bcug ste mthe bo'i rgyab tu mdzub mo bkug pas mnan pa ni rdo rje khu tshur gyi dam tshig gi phyag rgya'o// rdo rje bcings pa las mthe bong gnyis rtse mo can du byas la snying gar bzhag pa ni rdo rje lA s+ye'i dam tshig gi phyag rgya'o// rdo rje bcings pa nyid phreng ba'i tshul du dpral bar brkyang ba ni rdo rje phreng ba'i dam tshig gi phyag rgya'o// thal mo sbyar te kha nas gyen du drang zhing smra ba'i tshul du bya ba ni rdo rje glu'i dam tshig gi phyag rgya'o// rdo rje bcings pa rim gyis gar thabs su bkrol la ldem bag can du spyi bor thal mo khong stong du sbyar ba ni/ rdo rje gar lha mo chen mo'i dam tshig gi phyag rgya'o// rdo rje bcings pa kha thur du bstan te bkrol ba ni rdo rje bdug spos kyi dam tshig gi phyag rgya'o// rdo rje thal mo spyi bor bkrol ba ni rdo rje me tog ma'i dam tshig gi phyag rgya'o// rdo rje bcings pa las mthe bong gnyis rtse mo can du byas te gyen du bsgreng ba ni mar me'i phyag rgya'o// rdo rje bcings pa las rang gi lus la sbyar te dris byug pa ltar byas te/ dgrol ba 'di ni byug spos kyi phyag rgya'o// rdo rje bcings pa'i mdzub mo g.yas pa lcags kyu ltar byas pa ni rdo rje lcags kyu'i phyag rgya'o// rdo rje bcings pa nyid las g.yas pa'i mthe bo dang g.yon pa'i mthe bo gnyis mdzub mo'i mig tu bcug pa ni rdo rje zhags pa'i dam tshig gi phyag rgya'o// rdo rje bcings pa nyid las g.yon pa'i mthe bong mdzub mo'i ngos sprad/ g.yas pa'i mdzub mo'i ngos dang mthe bong sprad pa 'di ni rdo rje lcags sgrog gi phyag rgya'o// rdo rje bcings pa las mthe bong gnyis mthe'u chung dang srin lag gi bar du bcug pa ni rdo rje dbab pa'i dam tshig gi phyag rgya ste dam tshig gi phyag rgya bsdus pa'o// de nas las kyi phyag rgya rnams 'byung ste/ de la sngar bshad pa'i rdo rje khu tshur gyi dam tshig gi phyag rgya gnyis su phye la rdo rje khu tshur gnyis su bya'o// rdo rje khu tshur gnyis po las las kyi phyag rgya thams cad bcing bar bya'o// skyil mo krung bcas la g.yon pa'i rdo rje khu tshur gyi rgyab snying ga'i phyogs su reg par byas te/ de'i mdzub mo brkyang ba'i rtse mo g.yas pa'i rdo rje khu tshur gyis bzung ba ni rtag pa'i las kyi phyag rgya'o// rdo rje khu tshur g.yon pa pang du bzhag la g.yas pa'i sor mo'i rtse mo sa la reg par byas pa ni mi 'khrugs pa'i las kyi phyag rgya'o// lag pa g.yon pa de bzhin du bzhag ste g.yas pa mchog sbyin lta bur byas pa ni rin chen 'byung ba'i las kyi phyag rgya'o// lag pa gnyis ting nge 'dzin gyi tshul du phan tshun du pang du bzhag pa ni thub pa 'od dpag tu med pa'i las kyi phyag rgya'o// rdo rje khu tshur g.yon pa pang du bzhag g.yas pa mi 'jigs pa sbyin pa ltar byas pa 'di ni don yod par grub pa'i las kyi phyag rgya'o// rdo rje khu tshur g.yon pa glo g.yon par bzhag la bsnyems pa'i tshul dang bcas par rdo rje khu tshur g.yas pa rdo rje gyen du gsor ba'i tshul du 'dzin pa ni rdo rje sems dpa'i las kyi phyag rgya'o// rdo rje khu tshur g.yas pa'i snying gar sor brgyad tsam du bzung la de'i mdun du g.yon pa lcags kyu'i tshul du 'dzin pa 'di ni rdo rje rgyal po'i las kyi phyag rgya'o// rdo rje khu tshur gnyis mda' 'phen pa ltar byas pa ni rdo rje chags pa'i las kyi phyag rgya'o// rdo rje khu tshur gnyis gcig tu byas te snying gar bzhag la mthe bong dang mdzub mos se gol brdab pa ltar byas pa ni rdo rje legs pa'i las kyi phyag rgya'o// rdo rje khu tshur gnyis rang gi dbang bskur ba'i gnas su bzhag pa ni rdo rje rin chen gyi las kyi phyag rgya'o// rdo rje khu tshur gnyis g.yas nas zlum por bskor ba ni rdo rje nyi ma'i las kyi phyag rgya'o// rdo rje khu tshur g.yas pa bstod do bzung la de'i gung mo rdo rje khu tshur g.yon pa'i steng du bzhag pa ni rdo rje rgyal mtshan gyi las kyi phyag rgya'o// rdo rje khu tshur gnyis rang gi kha'i mdun du zlum por bskor ba ni rdo rje bzhad pa'i las kyi phyag rgya'o// rdo rje khu tshur g.yon pa snying gar bzhag la de'i steng du rdo rje khu tshur g.yas pa pad+ma'i 'dab ma kha 'byed pa'i tshul du bzhag pa ni rdo rje chos kyi las kyi phyag rgya'o// rdo rje khu tshur g.yon pa snying gar bzhag ste/ rdo rje khu tshur g.yas pa rang gi glo g.yas pa na ral gri 'dzin pa'i tshul du byas pa ni rdo rje rnon po'i las kyi phyag rgya'o// rdo rje khu tshur gnyis lag ngar gcig tu sbyar te kha'i drung du mgal me'i 'khor lo'i las kyi phyag rgya'o// rdo rje khu tshur gnyis kha nas gyen du 'dren pa ni rdo rje smra ba'i las kyi phyag rgya'o// rdo rje khu tshur g.yon pa mdun du bkan te bzhag la de'i steng du rdo rje khu tshur g.yas pa khas bub tu bzhag la ldem bag can du lag pa gnyis phan tshun du dkri zhing g.yon pa'i mdzub mo la sogs pa dgrol ba'i tshul du bya ste/ de bzhin du g.yas pa'i mthe'u chung la sogs pa sor mo thams cad dgrol ba'i tshul gyis bskor la mkhur tshos g.yon pa'i phyogs su drang ngo // de nas de bzhin du bskor zhing mkhur tshos g.yas pa'i phyogs su drangs te/ de nas kyang mgo nas mgrin pa'i bar du bskor la spyi bor bzhag pa 'di ni rdo rje las kyi phyag rgya'o// rdo rje khu tshur gnyis kyis lte ba'i phyogs su mdud pa byas te/ de nas khu tshur de gnyis glo nas byung la rgyab tu mdud pa bor te yang rang gi glo nas phyung ste snying gar mdud pa por la/ de nas yang de bzhin du phrag rgyab tu phyung la mdud pa dor ro// de nas yang khu tshur gnyis dgrol ba'i tshul ltag pa nas phyung ste dpral bar de bzhin du mdud pa bor la de nas yang phreng ba bcing ba'i tshul du ltag par mdud pa bor te khu tshur gnyis rna drung du phyung la 'dan pa gnyis su mdud pa bor ba ltar byas te/ mthe'u chung la sogs pa nas dgrol zhing khu tshur gnyis dgrol ba'i tshul du glo gnyis su ldem bag can du dpyang ngo // 'di ni rdo rje srung ba'i las kyi phyag rgya'o// rdo rje khu tshur gnyis kyi mthe'u chung gnyis kha 'gram gnyis su sbyar ba ni/ rdo rje gnod sbyin gyi las kyi phyag rgya'o// rdo rje khu tshur g.yon pa mdun du bkan te bzhag pa de'i steng du g.yas pa'i khu tshur khas phub ste bzhag la gcig la gcig btsir ba ni/ rdo rje khu tshur gyi las kyi phyag rgya'o// rdo rje khu tshur gnyis mkhal ltag gnyis su bzhag ste lA s+ye'i snying po'i don sems la bsams shing yid dad par gyur pas glo g.yon par mgo bo 'dud pa 'di ni/ rdo rje lA s+ye'i las kyi phyag rgya'o// rdo rje khu tshur gnyis kyis mgo la phreng ba bcing ba ltar byas pa 'di ni/ rdo rje phreng ba'i las kyi phyag rgya'o// rdo rje khu tshur gnyis tshig gi brjod pa'i tshul du kha nas gyen du btang ba ni rdo rje glu'i las kyi phyag rgya'o// rdo rje gar ni ji skad du sngar bshad pa las rdo rje khu tshur gnyis mkhur tshos dang spyi bor bzhag pa ni rdo rje gar gyi las kyi phyag rgya'o// rdo rje khu tshur gnyis kha thur du bstan te bkrol ba ni rdo rje bdug spos kyi las kyi phyag rgya'o// rdo rje khu tshur gnyis me tog 'thor ba'i tshul du gyen du bkrol ba ni rdo rje me tog gi phyag rgya'o// rdo rje khu tshur gnyis las mthe bong gnyis mar me'i rtse ltar gyen du bzung ba ni mar me'i phyag rgya'o// rdo rje khu tshur gnyis byug spos nyug pa'i tshul du rang gi lus la bcar te brkyang ba ni rdo rje byug spos kyi las kyi phyag rgya'o// rdo rje khu tshur g.yas pa'i mdzub mo lcags kyu ltar byas pa gzung ba ni rdo rje lcags kyu sgo srung gi las kyi phyag rgya'o// lag ngar g.yon pa'i steng du lag ngar g.yas pa bzhag la/ rdo rje khu tshur g.yas pa'i steng du g.yon pa sbyar te lag ngar dang rdo rje khu tshur gnyis kyi bar zhags pa ltar byas pa ni rdo rje zhags pa'i las kyi phyag rgya'o// rdo rje khu tshur gnyis kyi mdzub mo gnyis gdu bu ltar byas pa ni rdo rje lcags sgrog gi las kyi phyag rgya'o// de las rdo rje khu tshur gnyis rgyab sbyar te bcings pa ni rdo rje dbab pa'i las kyi phyag rgya ste las kyi phyag rgya bsdus pa'o// de nas chos kyi phyag rgya rnams 'byung ste/ sangs rgyas rdo rje ye shes ni// rdo rje dbyings ni brtan byed pa'o// zhes 'byung bas na/ badzra dz+nyA na/ zhes bya ba ni sangs rgyas lnga tshar gyi chos kyi phyag rgya'o// sa ma ya s+t+waM/ A na ya sba/ a ho su kha/ sA d+hu sA d+hu/ rdo rje sems dpa' la sogs pa bzhi'i ste mdun dang g.yas g.yon dang rgyab na go rims bzhin du gnas pa'o// su ma hAt+t+waM/ d+hu po d+yota/ ar+tha prAp+te/ ha ha hUM ha/ 'di dag ni rdo rje rin chen la sogs pa bzhi'i chos kyi phyag rgya'o// sarbA ka ri duHkha ts+tshed/ bud+d+ha bo d+hi pra ti shap+ta/ snga ma bzhin du rdo rje chos la sogs pa bzhi rnams kyi'o// su ba shit+tI ma nir+b+hA ya s+t+waM/ sha truM b+hak+Sha/ sarba sid+d+hi/ de bzhin du rdo rje las la sogs pa bzhi'i'o// mo ha ra ti/ rU pa sho phe/ shro tra sau khya/ sarba pU dza/ ji skad du gsungs pa'i rdo rje lA s+ye la sogs pa'i lha mo rnams g.yon phyogs nas go rims bzhin du bkod pa rnams kyi'o// pra h+la da ni/ pa lA ga maM/ su te dzo grI/ su gan d+hang+gi/ de bzhin du rdo rje bdug pa la sogs pa'i chos kyi phyag rgya'o// a yA hi dzaHa yA hUM hUM hUM/ he s+pho Ta baM/ g+haN+Ta a a/ rdo rje lcags kyu la sogs pa sgo srung rnams kyi chos kyi phyag rgya rnams te/ g.yas phyogs nas bskor zhing sbyor bar bya'o// chos kyi phyag rgya bsdus pa'o// 'di ni de bzhin gshegs pa la sogs pa sems dpa' chen po thams cad kyi snying po bzlas rjod byed pa dang / dkyil 'khor chen po'i skabs su gsungs pa'i phyag rgya chen po la sogs pa bsgom pa la brtson pas mchod pa'i cho ga rgya chen por 'dod pa rnams la rdo rje dbyings kyi dkyil 'khor chen po'i skabs su gsungs pa'i phyag rgya bzhi bstan pa'o// de bas na gang dkyil 'khor chen por bkod pa'i de bzhin gshegs pa la sogs pa mchod par 'dod pa des phyag rgya mang po 'di dag thams cad de bzhin gshegs pa la sogs pa'i dkyil 'khor chen por byin gyis brlab pa'i phyir sbyar dgos so// gang yang phyag rgya bzhi'i dkyil 'khor la sogs par bkod pa gong du bshad pa gang yang rung ba'i rim gyis mchod pa dang mnyes par byed 'dod pa de la ni/ phyag rgya 'di rnams thams cad mchod pa'i tshe sbyar mi dgos so// de bas na des phyag rgya bsdus pa 'di las ji ltar srid par phyag rgya bzhi'i dkyil 'khor la sogs pa so sor nges pa'i lha rnams kyi phyag rgya chen po la sogs pa brtags te sbyar bar bya'o// gang gi phyir zhe na phyag rgya 'di rnams ni phyag rgya bzhi la sogs pa'i dkyil 'khor byin gyis rlob pa nyid du srid pa gsungs par dgongs pa'i phyir ro// bye brag tu ni phyag rgya bzhi dang phyag rgya gcig gi dkyil 'khor gyi sbyor ba'am/ ras la bris pa bkod pa las mchod pa sbyor na des phyag rgya bzhi'i dkyil 'khor la sogs pa'i mchod pa la yang de bzhin gshegs pa thams cad la sogs pa mchod par bsam mo// gang gi phyir zhe na/ phyag rgya bzhi dang phyag rgya gcig gis dkyil 'khor gyi sbyor ba dang / ras la bris pa bkod pa ni rdo rje dbyings la sogs pa'i dkyil 'khor chen po'i mdor bsdus pa ste/ de bas na phyag rgya bzhi'i dkyil 'khor la sogs pa la gnas pa/ de bzhin gshegs pa'i gzugs sam/ byang chub sems dpa'i gzugs gcig pu la yang de bzhin gshegs pa thams cad la sogs pa bsams te/ phyi'i mchod pa la sogs pa bya'o// de ltar byas na 'di ni de bzhin gshegs pa thams cad kyi mchod pa'i dam tshig ste/ de bas na khyod kyis de bzhin gshegs pa thams cad la nyi ma re re mchod pa bcu drug po 'di rnams bya'o zhes bya ba la sogs pa las kyi dkyil 'khor las gsungs pa'i mdo 'di yang legs par bshad par 'gyur ro// de bas na de ltar gang yang rung ba'i rim pas de bzhin gshegs pa la sogs pa gtso bor gyur pa mnyes par bya ba'i lha byin gyis brlab par sngar byas te/ de rnams mchod cing mnyes par bya ba'i cho ga bya'o// mchod pa yang rgyud 'dir/ phyi'i dang gsang ba dang rab tu gsang ba dang / sgrub pa'i mchod pa dang rnam pa bzhi'i bye brag gis skabs ji lta ba bzhin du mdor bsdus pa dang rgyas pa rnam pa du mar 'dul ba'i skye bo'i dbang gis bstan te/ de bas na skabs 'dir ni ras la bris pa dang dkyil 'khor la sogs par byin gyis brlabs pa'i bcom ldan 'das rnams la/ lA s+ye la sogs pa gsang ba'i mchod pa bzhi'am bdag dbul ba la sogs pa las kyi dkyil 'khor du gsungs pa bcu drug rnams dang / bdug pa la sogs pa phyi'i mchod pa rnams kyis mchod par bya'o// zhes bcom ldan 'das kyis gsungs so// de la rtsa ba'i rgyud kyi phyi ma'i rgyud las/ de bzhin gshegs pa rnams la bye brag tu bdug spos la sogs pa'i mchod pa bzhi nyid bstan te/ de bzhin gshegs pa rnams la mchod pa'i skabs su/ shin tu mnyam par gzhag pa yis// dang por bdug la sogs pas mchod// de nas dngos grub 'dod pa yis// bsgrubs na dngos grub thob par 'gyur// zhes gsungs pa'o// de bzhin gshegs pa'i rigs la ni dngos su gsang ba'i mchod pa bzhi dang / bdag dbul ba la sogs pa mchod pa rnam pa bcu drug las kyi dkyil 'khor du gsungs pa bstan te/ 'di skad du/ mchod pa gsang ba kun 'don cing // gsang ba'i mchod pa rnam bzhi'am// bdag dbul ba la sogs pa yis// mchod na dngos grub thob par 'gyur// zhes gsungs so// phyi ma'i yang phyi ma'i rgyud las ni spyir de bzhin gshegs pa'i rigs dang bcas pa rnams bdug spos la sogs pa 'ba' zhig gis mchod par bshad de/ 'di skad du/ lta ba ngan dang chags med la// gsang ba 'di ni mi rigs so// zhes gsungs nas gnas ji lta ba bzhin du 'dug ste zla ba bzhir dus bzhir bdug spos la sogs pas mchod pa bya ste/ de bzhin gshegs pa thams cad kyis theg pa chen po mngon par rtog pa las gsungs pa'i mtshan brgya rtsa brgyad kyis mngon par bstod de phyag rgya bzhi'i sbyor bas phyag 'tshal zhing // bdag dbul ba la sogs pa'i mchod pa sngags rnam pa bzhi po 'dis bya'o zhes bya ba la sogs pa rgya cher gsungs so// 'dir rtsa ba'i rgyud las gsungs pa'i rim pas gang phyag rgya chen po la sogs pa sgom mi nus pa de dag lta ba ngan cing chags pa med par dgongs te/ bzlas pa la nan tan byas pas 'grub par 'dod pa de dag nyid kyis bdug pa la sogs pa mchod par bya bar mngon mod kyi/ 'on kyang phyag rgya chen po la sogs pa bsgom pa la brtson pa rnams kyis kyang bdug spos la sogs pa'i phyi'i mchod pa rnams bya'o// 'di ltar rtsa ba'i rgyud las spyir mchod pa rnam pa brgyad car yang mchod pa'i skabs su gsungs te/ de bas na de bzhin gshegs pa'i rigs dang bcas pa rnams la gsang ba'i mchod pa bzhi dang / bdug spos la sogs pa bzhis mchod par bya ba rigs par shes par bya'o// de la dang por mchod pa'i cho ga rdzogs par 'dod pas/ bcom ldan 'das kyi spyan sngar spyi'i cho ga bstan pa'i mtshan nyid theg pa chen po'i sdom pa sngar mnos su zin kyang // sems brtan par bya ba'i phyir yang bskyed do// de la sdom pa mnos pa'i rim pa ni 'di'o// ji ltar dus gsum mgon po rnams// byang chub tu ni nges byas pas// byang chub sems ni bla med pa// dam pa bdag gis bskyed par bgyi// sangs rgyas rnal 'byor sdom pa la// tshul khrims kyi ni bslab pa dang // dge ba'i chos ni bsdu ba dang // sems can don byed tshul khrims gsum// de bzhin brtan par gzung bar bgyi// sangs rgyas chos dang dge 'dun te// bla na med pa'i dkon mchog gsum// deng nas brtsams te gzung bar bgyi// nam du yang ni spang mi bya// rdo rje rigs mchog chen po la// rdo rje dril bu phyag rgya yang // yang dag nyid du gzung bar bgyi// slob dpon dag kyang gzung bar bgyi// rin chen rigs mchog chen po yi// dam tshig yid du 'ong ba la// nyin re bzhin du lan drug tu// sbyin pa rnam bzhi rab tu sbyin// byang chub chen po las byung ba'i// pad+ma'i rigs chen dag pa la// phyi nang gsang ba'i theg pa gsum// dam pa'i chos ni gzung bar bgyi// las kyi rigs mchog chen po la// sdom pa thams cad ldan pa ni// yang dag nyid du gzung bar bgyi'o// mchod pa'i las kyang ci nus bgyi// sems can kun gyi don gyi phyir// bdag gis sdom pa ma lus bzung // zhes bya'o// de nas sdom pa ji ltar mnos pa don bsgrub pa'i phyir// bcom ldan 'das rnams la mchod pa la sogs pa'i las bya bar rigs so zhes mkhas pa rnams smra'o// de nas ji ltar mos pa'i rang gi lha'i dam tshig sems dpa'i rnal 'byor yid kyis dran par byas te/ bdug spos la sogs pa mchod pa'i yan lag rnams ji ltar bsags pa rnams/ oM swa b+hA ba shud+d+haH sarba d+harmA/ zhes bya ba'am/ sarba ka ri zhes bya ba 'di gnyis gang yang rung bas mngon par bsngags pas yongs su dag par byas te/ bdug pa la sogs pa'i lha mo rnams kyi snying po sngar gsungs pa'i rang gi las kyi phyag rgya dang ldan pas de rnams la gtugs te/ gus par rgyal ba sras dang bcas pa rnams la sems bskyed de// rgyal ba'am de'i sras che ge mo zhig la so sor ram/ rgyal ba thams cad la mchod pa bgyi'o zhes smra zhing dang por bdug spos de nas me tog // de'i 'og tu mar me/ de'i tha mar byug spos te de ltar dbul bar bya'o// bdug spos la sogs pa dngos su ma 'byor na/ de'i gzugs brnyan yang snga ma bzhin du mngon par bsngags te dbul lo// phyi'i mchod pa'i yan lag rnam pa thams cad du ma 'byor na yang // rdo rje bdug pa la sogs pa'i lha mo rnams kyi las kyi phyag rgya bcings te/ de'i snying po sngar bshad pa brjod la rab tu dri zhim zhing yid du 'ong ba bzang zhing rgya che ba'i byug spos la sogs pa'i char gyis nam mkha'i nang thams cad bkang ste/ de bzhin gshegs pa la sogs pa la mchod par bya'o// rnal 'byor pa na mchod pa'i yan lag gi khyad par 'di dag gam/ 'di dag pas lhag par yang nges par dbul lo zhes de dbul bar smon lam nges par btab na yan lag de dag nyid kyis mchod pa byas pa dang 'dra bar shes par bya'o// 'di ni spyi'i mchod pa'i cho ga la thabs mkhas par shes par bya ste/ phyi rol gyi mchod pa rnam bzhi'o// de nas de bzhin gshegs pa mnyes par byed pa'i phyi ma'i yang phyi ma'i rgyud las gsungs pa'i mtshan brgya rtsa brgyad kyis de bzhin gshegs pa rnams kyang bstod par bya'o// yang na de bzhin gshegs pa rnams dang / de bzhin gshegs pa'i rigs kyi lha rnams mnyes par byed pas theg pa chen po mngon par rtogs pa las gsungs pa'i mtshan brgya rtsa brgyad kyis de bzhin gshegs pa gtso bor byas te/ rang gi lha la sogs pa'i lha'i 'khor mngon par bstod do// mtshan brgya rtsa brgyad pa rnam pa gnyis po yang rgyud nyid las shes par bya'o// skabs 'dir yang rang gi rgyud kyi dam tshig zil gyis mi non cing bdag byin gyis brlab pa'i phyir/ mi 'khrugs pa'i rigs kyi 'khor los sgyur ba/ dpal rdo rje sems dpa' dang / chos kyi rgyal por dbang bskur ba thob par bya ba'i phyir/ rin po che 'byung ba'i rigs 'khor los sgyur ba bcom ldan 'das rdo rje rin chen dang / zab cing rgya che ba'i mdo sde bshad pa'i mthu bdag la bskyed pa'i phyir/ 'od dpag tu med pa'i rigs kyi gtso bo dpal rdo rje chos dang / sems can thams cad kyi don bya ba'i mthu grub par bya ba'i phyir/ don yod par grub pa'i rigs kyi 'khor los sgyur ba gtso bo las sna tshogs pa la 'og nas 'byung ba'i cho gas rigs bzhi la yan lag thams cad kyis phyag bya ba'i mchod pa sngar bya zhing dgos pa dang bcas pa'i bdag gi lus phul te byin gyis brlab par gsol ba ston pa'i snying po 'di bzhis gsol ba gdab bo// ji skad du phyi ma'i yang phyi ma'i rgyud las bzlas brjod kyi cho ga'i skabs su/ gnas ji lta bur gnas pas zla ba bzhir dus bzhir bdug spos la sogs pas ji lta ba bzhin du mchod par bya ste/ de bzhin gshegs pa thams cad kyi theg pa chen po mngon par rtogs pa las gsungs pa'i mtshan brgya rtsa brgyad kyis de bzhin gshegs pa thams cad la mngon par bstod de/ phyag rgya bzhi'i sbyor bas phyag bya zhing sngags rnam pa bzhi po 'dis bdag dbul ba'i mchod pa bya'o zhes gsungs so// 'dir phyag rgya bzhi'i sbyor bas zhes bya ba ni rdo rje thal mo'i phyag rgya gnas bzhir gzhag par bstan pa'o// de la 'di ni phyag rgya rnam bzhi la sogs pa'i mtshan nyid do// 'di ltar rdo rje thal mo brkyang ste/ lus thams cad kyis sngags 'di brjod cing phyag bya'o// oM sarba ta thA ga ta pU dzo pas+thA na ya At+ma nAM nit+yA ta yA mi/ sarba ta thA ga ta badzra satwa a d+hi tiSh+Tha swa mAM/ de nas de bzhin du 'dug ste/ rdo rje thal mo snying gar sbyar la sngags 'di brjod cing dpral bas phyag bya'o// oM sarba ta thA ga ta pU dza a b+hiShe ka ya At+ma nAM niR+YA ta yA mi/ sarba ta thA ga ta badzra rat+na a b+hi Shiny+tsa mAM/ de nas de bzhin du la nangs la rdo rje'i thal mo spyi bor bcings te sngags 'di brjod cing khas phyag bya'o// oM sarba ta thA ga ta pU dza pra brta nA ya At+ma nAM nir+yA ta yA mi/ sarba ta thA ga ta badzra d+harmA pra brta ya mAM/ de nas de bzhin du 'dug la rdo rje'i thal mo spyi bo nas phab ste snying gar sbyar la sngags 'di brjod cing spyi bos phyag bya'o// oM sarba ta thA ga ta pU dza karma Ne At+ma nA ni r+yA ta yA mi/ sarba ta thA ga ta badzra karma ku ru mAM/ nus na las kyi dkyil 'khor du gsungs pa'i mchod pa bcu drug gi lha mo'i rig sngags rnams kyis kyang // rdo rje gar gyi spyor bas mgon po rnams la yang mchod pa chen po bya'o// rig sngags de rnams kyang las kyi dkyil 'khor du blta'o// de nas 'og nas 'byung ba'i cho gas gsang ba'i mchod pa brjod cing // byang chub kyi sems la dga' ba la sogs pa'i mtshan nyid/ rdo rje lA s+ye la sogs pa sgrub pa'i mchod pa bzhi rnams kyis mchod do// ji skad du/ mchod pa gsang ba rab 'don cing // gsang ba'i mchod pa rnam bzhi'am/ bdag dbul ba la sogs pa yis// mchod pa byas nas rab tu 'grub// ces gsungs so// de ltar byas na spyan ji ltar drangs pa'i bcom ldan 'das dang / bdag rnal 'byor pa yul gcig la spyod par gzigs nas sems cha mthun pas rjes su chags nas dngos grub myur du stsol bar 'gyur ro// ji skad du/ ji ltar yul bzhi ldan gyur nas// rdo rje sems dpa' bsgrub par bya// de nyid bskul bas myur ba ru// rjes su chags nas rab tu 'grub// ces gsungs so// rdo rje sems dpa' zhes bya ba 'di ni nye ba'i mtshan nyid kyi tshig ste/ mnyes par bya ba'i sems dpa' thams cad kyang de las gyur pa yin pa'i phyir de'i ngo bo nyid kyi mtshan nyid du gzung ngo // de la rdo rje lA s+ye'i ni byang chub kyi sems 'dod pa'i dga' ba'o// rdo rje phreng ba ni gzugs la sogs pa rnam par grol ba'i yon tan me tog gi phreng ba'o// rdo rje'i glu ni dam pa'i chos 'chad pa'i rang bzhin no// rdo rje'i gar ni sems can gyi don bya ba dang / de bzhin gshegs pa rnams la mchod par byed pa'i ngo bo nyid de yul bzhi po 'di dag ni rdo rje lA s+ye la sogs pa'i mtshan nyid la bya'i/ skabs 'dir ji ltar grags pa'i gzugs dang sgra la sogs pa chags par 'gyur ba'i yul la ni mi bya'o// zhes rnal 'byor la mkhas pa rnams 'chad do// de ci'i phyir zhe na/ gzugs dang sgra la sogs pa'i yul de rnams ni rang gi lha mnyes par byed pa'i cho gar bstan to snyam nas rab tu bstan na sems g.yeng bar 'gyur bas de dag la brten par dga' ba rnams/ lha'i gnas skabs khyad par can la dmigs pa'i mtshan nyid rnal 'byor gyi skabs su ga la 'gyur zhes dgongs pa'i phyir ro// gang yang // ji ltar 'dod dang ci dgar spyod// thams cad za zhing thams cad byed// ces bya ba la sogs pa bag yangs kyi tshig tu gsungs pa de dag ni gang dka' ba spyod pa la dga' ba'i bzlas brjod byed pa la dgongs te dus gsum du khrus byed pa dang / lan tshwa med pa'i zas za ba dang / sgog pa dang btsong dang la phug la sogs pa yang spang bar gsungs pa de dag bcas pa'i kha na ma tho ba ste/ gcig kho nar bgegs la sogs pa ngan song gi rgyu ma yin pa'i phyir ro// de dag 'dir spyad par gsungs pa ni thabs dang shes rab tu ldan pa'i rnal 'byor pa sems ting nge 'dzin rtse gcig tu gyur pa rnams dang / de las sems gzhan pa brtul zhugs dang sdom pa'i sgra thos pa tsam gyis yid skrag par 'gyur ba rnams drang ba'i phyir rjes su gnang gi/ de yang nges par byar mi rung ba nyid du gsungs pa ni ma yin no// ji ltar zhe na/ de rnams kyang rnal 'byor gyi spyi'i tshul kha cig las mi gnang bar bstan pa'i phyir ro// dgongs pa 'di dag thams cad kyang // rdo rje rtse mo las gsungs pa'i// theg pa chen po mngon par rtogs pa'i skabs su gsal ba nyid du bstan te/ ji skad du/ byang chub sems 'dzin gyur nas ni// lha gzhan la ni mi mos par// dkon mchog gsum la dad pa dang // de la gzhol zhing 'bab pa yis// gsod dang rku dang 'khrig pa dang // brdzun dang chang ni rnam par spang // khyim pa'i tshul du gnas nas ni// rig sngags rgyal po rtag par bsgrub// gal te de ni rab byung na// sdom pa gsum la gnas par bya// so sor thar dang byang chub che// rig 'dzin rang gi sdom pa'o// zhes bya ba la sogs pa rgyas par gsungs nas/ gtsang zhing gos kyang gtsang ba dang // gtsang ma'i grogs dang lhan cig tu// rdo rje sdom pa dam pa yi// bslab pa'i tshig gis yang dag blangs// dkon mchog bzhi yi sbyor ba dang // phyag rgya de la gzhol bar bya// sangs rgyas chos dang 'phags dge 'dun// slob dpon yang ni phyi ma'o// nyin re zhing ni ci nus par// khrus bzhi rab tu sbyar bar bya// rnal 'byor ji ltar 'khru ba dag // go rims bzhin du bshad par bya// sdom pa gsum la gnas pa ni// dang po'i khrus su bshad pa yin// gnyis pa yi ni khrus bshad pa// bshags dang gsol la sogs pa'o// phyag rgya dgrol ba gsum pa'o// bzhi pa chu ste phyi ma'o// khrus kyi cho ga 'di rnams kyis// mkhas pa rnams ni de bzhin 'khru// sgrub pa po yi cho ga la// gos gsum dag kyang brje bar bya// dang po'i gos su bshad pa ni// sdom pa rnams la gnas pa dag // sgrub pa'i cho ga dag pa'o// gnyis pa khrel yod ngo tsha shes// gsum pa thub pa'i gos rnams te// gos gsum du ni yongs su bsgrags// thams cad bza' dang 'dod pa ni// kha na ma tho gang med pa'o// sha chang sgog pa la sogs pa// mi bza' ba rnams spang bar bya// dri mi zhim dang mi gtsang ba'i// bza' dang btung ba rnams kyang spang // gzhan la gnod dang ldan pa dag // sems kyis kyang ni mi bya'o// g.yem pa bdun gyi sbyor ba rnams// mi sdug bsgom pas spang bar bya// bsod nams byed la rtag tu brtson// theg pa chen po'i don sems pa// byang chub sems dpa'i tshul rgya che// shes rab pha rol phyin la mkhas// klog cing rnam par sems pa dang // yang dang yang du gsol ba 'debs// dgra dang zin dang tha mal pa// sems snyoms mi 'jigs rab tu sbyin// zhe sdang 'joms pa bsgom pa ni// byams shing dga' la des pa can// chos dang gang zag bdag med pa// 'dus byas rnams kyang 'khrul pa tsam// mngon sum blo can brtan pa ni// 'dus byas kun gyis mi rmongs so// srog la bab par gyur na yang // byang chub sems ni mi gtong zhing // rdo rje dril bu phyag rgya yang // nam yang gtang bar mi bya'o// byang chub sems gang de rdo rje// shes rab dril bu zhes brjod do// slob dpon smad par mi bya ste// bla ma sangs rgyas kun dang 'dra// sbyor ba lhod par ma gyur pas// go cha rab tu brtan par bgos// pha rol phyin drug spyad pa yang // rim pa bzhin du slob par byed// sems can kun gyi don dang ldan// byang chub sems dpa'i tshul la ni// kha na ma tho rdul tsam la// srog la yang ni mi lta ba// rab tu byung dang khyim pa yang // 'du 'dzi kun kyang rnam par spangs// bu dang chung ma dag la yang // srid pa'i bcings pa dag las grol// brkam dang chags dang gdug pa med// rmongs pa dang ni le lo med// bag yod spyod cing brtson 'grus che// rnal 'byor sgrub pas bsgrub par bya// lta ba kun las rnam par grol// yang dag nyid kyi lam ston pa// dgongs pa'i tshig la rab tu mkhas// don chen don ni rtogs par 'gyur// tshul dang tshul min cho ga yang // de nyid rnal 'byor rab tu mkhas// sems can kun la rab tu byams// byang chub spyod pa'i don sems pa// 'di 'dri'i tshul ni bzang po la// de lta bu yi sgrub pa yis// grol ba dang ni dngos grub 'thob// dngos grub thams cad dogs pa med// phyogs dang zas dang gos rnams la// 'bags pa thams cad rnam par spang // lha rnams smad par mi bya zhing // rnam pa yang ni spang bar bya// nyi ma re re rab bsdams shing // srung ba'i cho ga byas pa la// bgegs ni med kyis ma 'jigs shig // sems ni rab tu gdul dka' 'dis// bgegs ni cung zad med snyam pas// sems ni dag pa nyid du 'gyur// rang gi sems ni bdud ces gsungs// rang gi sems nyid bgegs yin no// rnam par rtog pa thams cad spangs// rnam par rtog las bgegs kun 'byung // gdul dka' sems ni rab bzung nas// 'dod pa lnga ni spang bar bya// sngon gyi rjes dran nas brtsams te// rdo rje sems dpar bsgom par bya// 'jig rten na ni gang zag bzhi// bskal pa brgyar ni brtson byas shing // cho ga bzhin du kun spyad kyang // de dag 'grub par yang mi 'gyur// byang chub sems ni ma bskyed dang // the tshom yod pa nyid dang ni// gang zhig bka' stsal mi byed dang // ma dad pas ni mi 'grub po// pha dang mar ni shes pa dang // tshangs dang dge 'dun la 'bad na// gtsang zhing zhi ba dul ba dang // bsdams shing thar pa la sems pa// rgyal srid mtho ris longs spyod dang // 'dod pa'i yon tan sogs phyir min// gzhan du sems can thams cad phyir// rdzogs pa'i byang chub nges byas pa// de bzhin kha zas tshod shes shing // mtshan mo mi nyal ba la dga'// 'dod chags zhe sdang la sogs byung // rnam par rtog pa mi sems shing // sems ni rab tu dang gyur nas// mi g.yo bar ni nges par bya// legs bshad shin tu rnam phye ba'i// chos kyi don la mngon par dga'// sems can gnod la sogs pa'i rgyu// drag shul spyod pa'i las mi byed// sems can gdug pa la sogs pa'i// nyes pa dag kyang rab tu bzod// rig sngags mtshon dang de bzhin mtshon// lha yis bcings pa rnams dang ni// dman ma dag dang lha yi grib// lha yi mtshan ma la sogs kun// bza' ba dang ni sna tshogs pa// mtshan ma'i mtshan nyid byas pa rnams// mi 'gong zhing ni mi bza' ste// nam yang brdzi bar mi bya'o// dkon mchog gsum gyi dkor dag ni// nam yang spyad par mi bya'o// tha na rdul gyi lhag ma dang // bdug smos dag kyang mi snom mo// zhes bya ba la sogs pa gsang sngags kyi rnal 'byor ba'i lus dang ngag dang yid kyi spyod pa bsdam pa'i tshig rnams rnal 'byor gyi sngags kyi rgyud thams cad kyi dgongs pa'i tshig 'grel par gyur pa/ rdo rje rtse mo dang rtog pa thams cad bsdus pa la sogs pa las 'byung ste/ de bas na bag yangs kyi tshig gang yin pa 'di dag ni bcom ldan 'das kyis phal cher ji skad du grags pa'i don las gzhan du rang gi brdas de lta bur bshad pas gdul ba'i 'gro ba la phan gdags pa'i phyir bstan to// de rnams kyi nang nas kyang tshig gang rnal 'byor la sogs pa'i skabs ji ltar ba dang mi 'gal ba de dag ni sgra ji bzhin pa nyid du 'jig rten pa'i brda las shes par bya'o zhes lung sems dpa' dag 'chad do// 'dir ni zhar la bshad pa ste/ skabs nyid bshad par bya'o// gsang ba'i mchod pa rnam pa bzhi'i cho ga bya ba dang / de'i don du dang por mchod pa'i ting nge 'dzin mngon du byas te/ de'i mtshan nyid kyang // kun du bzang bo 'dod pa dag // sems can kun la bde stsol ba// rdo rje sems dpa'i ting 'dzin gnas// mchod na dngos grub thob par 'gyur// zhes gsungs so// rdo rje sems dpa' zhes bya ba yang nye ba'i mtshan nyid de mnyes par bya ba'i sems dpa' gzhan rnams la yang sbyar ro// de nas mchod pa gsang ba brjod cing rdo rje gar gyi sbyor bas rdo rje khu tshur gnyis mkha' ltag gnyis su bsnyems pa'i tshul dang bcas par bzhag la/ ji ltar smos pa'i byang chub kyi sems kyi phan yon dran pa sngar byas te/ de las dga' ba bskyed cing dang ba spel ba dang / ba spu ldang ba la sogs pa sngar byas te/ ldem bag can du spyi bo g.yon du 'dud par bya'o// 'di ni rdo rje lA s+ye'i las kyi phyag rgya ste/ de'i snying po yang 'di'o// oM badzra lA s+ye/ oM badzra satwa saM gra ha/ badzra rat+na ma nut+ta raM/ badzra d+harma ga ya ne/ badzra karma ka rot+b+ha be/ zhes bya ba 'di ni mchod pa gsang ba ste/ gsang ba'i mchod pa bzhi char la yang so so'i snying po dang bcas pa brjod par bya'o// de nas gar byed cing rdo rje phreng ba'i las kyi phyag rgya bcings te/ gong du gsungs pa'i mchod pa gsang ba nyid brjod la gzungs dang rnam par thar pa la sogs pa de bzhin gshegs pa thams cad kyi yon tan gyi me tog gi phreng ba'i tshogs bdag dang sems can thams cad la 'byung bar gyur cig ces bsams nas rdo rje khu tshur gnyis kyis bdag gi spyi bor phreng ba'i tshul du bcing bar bya'o// 'di ni rdo rje phreng ba'i las kyi phyag rgya ste snying po yang 'di'o// oM badzra mA le/ de nas de bzhin du mchod pa gsang ba brjod la/ 'gro ba thams cad la zab cing rgya che ba'i mdo sde bshad pa la sogs pa 'byung bar gyur cig ces bsams nas/ rdo rje khu tshur gnyis kyis rang gi kha nas tshig brjod pa'i tshul du bya'o// 'di ni rdo rje glu'i phyag rgya ste/ de'i snying po ni 'di'o// oM badzra gI ti/ de nas de bzhin du mchod pa gsang ba brjod la// mtshan ma dang spyod lam rnam pa sna tshogs pa 'gro ba thams cad la nges pa'i tshig tu smra ba la mkhas shing ral gri la sogs pa dam tshig gi phyag rgya rnam pa sna tshogs pa lag na thogs pa 'gro ba'i don bsgrub pa la mkhas par bdag gi lus gyur cig ces yid la bsams te rdo rje gar gyi tshul gyis spyi bor thal mo sbyar ro// 'di ni rdo rje gar gyi las kyi phyag rgya ste de'i snying po ni 'di'o// oM badzra ni R+te/ de la 'di ni rdo rje gar gyi thabs bstan pa'o// rdo rje khu tshur g.yon pa mdun du bkan te bzhag la de'i steng du g.yas pa khas phub ste bzhag nas/ rdo rje khu tshur g.yon pa de g.yas pa'i mthe'u chung la sogs pa sor mo thams cad dgrol ba'i tshul gyis bskor te/ lag pa g.yas pa de yang de bzhin du ldem bag can du rdo rje khu tshur byas la/ de bzhin du khu tshur g.yon pa bskor te mkhur tshos g.yon par bkur/ de nas de bzhin du gar byed cing bskor ba gnyis bya ste/ mkhur tshos g.yas par bkur// de nas kyang de bzhin du gar byed cing thal mo khong stong du bya'o// 'di ni rdo rje gar gyi rim pa'o// de ltar 'di ni mchod pa rnam pa brgyad mdor bsdus te rnal 'byor pa thams cad kyi spyir bstan pa'o// mchod pa'i cho ga de bas kyang lhag par byed 'dod pa des ni las kyi dkyil 'khor las gsungs pa'i lha rnams kyi las kyi phyag rgya'i rig sngags kyis mchod do// de rnams kyang rgyud nyid las shes par bya ste 'di ni mchod pa'i cho ga'o// de ltar gang du gsungs pa'i rim pas rang gi lha'i dam tshig sems dpar bdag nyid bsgrubs te/ byin gyis brlab pa dang dbang bskur ba dang ting nge 'dzin dang mchod par ldan pa'i bsngags pa ni/ rang gi lha bzhin du cis kyang mi tshugs par 'gyur ro zhes dad par bya ste/ ji skad du/ byin gyis brlabs la sogs ldan pa// rdo rje sems dpa' lta bur 'gyur// cho 'phrul rnam pa bzhi rnams kyis// phyag na rdo rje bsgrub par bya// zhes gsungs so// skabs 'dir yang yi ge brgya ba rdo rje'i tshig gis brjod par bya ste/ nam bzlas brjod dang bsam gtan la sogs pa byed pa'i tshe yang rang gi lha'i bsgrub par byas pa la dran pa nyams pa'am/ 'dod chags la sogs pa'i nyon mongs pa mang po byung ngam/ gnyid dam/ snyom pa'am/ yul gzhan la sogs par 'gro 'dod pa'i rnam par rtog pa'i dbang gis phyag rgya chen po la dmigs pa la sogs pa'i yul la sems mi 'du bar gyur pa de'i tshe yang rang gi sems de'i rang bzhin du gnas pas brtan par bya ba'i phyir/ yi ge brgya pa'i snying po 'di nyid kyis/ dpal rdo rje sems dpa' 'am rdo rje rnon po la sogs pa ye shes sems dpa' chen po thams cad kyi ngo bo nyid la bskul lo// de la 'di ni yi ge brgya pa'i snying po'o// oM badzra satwa sa ma ya ma nu pA la ya/ badzra satwa twe no pa tiSh+Tha D-i D+ho me b+ha ba/ su to Sh+yo ma b+ha ba/ a nu rak+to me b+ha ba/ su po Sh+yo me b+ha ba/ sarba sid+d+him+me pra yats+tsha/ sarba karma su tsa me/ tsit+taM shri ya ku ru hU~M/ ha ha ha ha ho// b+ha ga wAn/ sarba ta thA ta badzra mA me muny+tsa/ badzrI b+ha ba ma hA sa ma ya satwa aH/ 'di brjod pas mtshams med par byas pa dang / de bzhin gshegs pa thams cad bslus pa dang / dam tshig dang / dam pa'i chos spangs pa dang / nyes par byas pa'i las thams cad byas pa yang de bzhin gshegs pa thams cad kyi phyag rgya sgrub pa po la rdo rje sems dpa' brtan par gyur pas tshe 'di nyid la ji ltar 'dod pa'i dngos grub thams cad myur du 'thob ste rdo rje'i dngos grub bam rdo rje sems dpa'i dngos grub grub nas/ de bzhin gshegs pa'i dngos grub mchog gi bar du 'thob par 'gyur ro zhes bcom ldan 'das rdo rje sems dpas gsungs so zhes gzhung las 'byung ngo // thabs dang shes rab du ldan pa'i rnal 'byor pa mchog rnams la rang gi lha'i dam tshig sems dpa'i rnal 'byor sgrub pa'i byin gyis brlabs nas/ dbang bskur ba dang ting nge 'dzin dang mchod pa dang ldan pa dngos su rgyas par bshad zin to// cho ga byed mi nus pa des ni bzlas brjod bya ba'i snying po'i don gyi tshig tsam gyis kyang rang gi lha'i gzugs su bdag bsams te/ rang gi lha'i gzugs mdun du yang bsams la bzlas brjod bya'o// ji skad du/ lta ngan chags pa med pa la// gsang ba 'di ni mi rigs so// zhes bya ba'i skabs su rgyas par gsungs nas de bas na snying po'i don gyis bdag rang sangs rgyas kyi skur bsgoms te/ mdun du yang sangs rgyas kyi sku tshig tsam gyis kyang bsgom zhing ji ltar 'dod par byed pas/ brgya rtsa brgyad du rdo rje'i tshig gis bzlas brjod bya'o zhes gsungs te/ 'di yang nye ba'i mtshan nyid kyi tshig tu zad kyi/ de bas na de las gzhan pa rdo rje sems dpa' la sogs pa mnyes par bya ba'i sems dpa' chen po rnams kyi cho ga yang 'di nyid do// des don 'di ltar 'gyur te/ ji skad du gsungs pa'i rang gi lha'i dam tshig sems dpa'i rnal 'byor byed mi nus pa'i sngags pas bzlas brjod bya ba'i snying po brjod pa tsam nyid de'i don gyis bzlas brjod bya ba'i lha sems dpar bdag byin gyis brlab pa dang / dbang bskur ba dang / ting nge 'dzin dang / mchod pa dang ldan par bsams te/ mdun du yang de lta bu nyid bsgom zhing bzlas brjod bya'o zhes bya ba'i tha tshig go// snying po'i don gyi tshig tsam gyis kyang dam tshig sems dpar bsgrub pa'i phyogs gnyis pa 'di yang bzlas brjod 'ba' zhig la dngos grub 'dod pa rnams la bstan gyi/ phyag rgya chen po la sogs pa bsgom pas bsgrub nus pa rnams la ni ma yin no// ji lta zhe na/ phyi ma'i yang phyi ma'i rgyud las bzlas brjod kyi skabs su/ lta ngan chags pa med pa la// gsang ba 'di ni mi rigs so// zhes bya ba la sogs pa rgya cher gsungs nas/ tha na snying bo'i don gyis bdag rang sangs rgyas kyi skur bsgyur te/ mdun du yang sangs rgyas kyi sku tshig tsam gyis kyang bsgom zhing ji ltar 'dod par byed pas brgya rtsa brgyad du rdo rje'i tshig gis bzlas par bya'o zhes gsungs so// gang gi phyir gzhan dag las kyang byin gyis brlab pa la sogs pa'i rim pa rgyas par gsungs pa/ de ni mi nus pa rnams la gsang sngags kyi che ba'i bdag nyid bstan pa'i phyir rgyas pa las mdor bsdus par bya ba bstan pa dag kyang snang ste/ ji ltar dam tshig chen po'i de kho na nyid kyi rtog pa las gsungs ba bzhin no// gang gi phyir der ni rtog pa thams cad las gsungs pa'i lha rnams byin gyis brlab pa la sogs pa rgyas par bstan nas/ hUM zhes bya ba'i snying po bde ba chen po rdo rje dam tshig ces bya ba'i mthu bstan pa'i sgo nas/ 'dir 'dod chags med pa'i 'khor lo gzhom mi dgos so zhes bya ba la sogs pa gsungs nas/ 'di'i byin gyis brlab pa la sogs pa'ang ma bshad do// de ci'i phyir zhe na/ 'di ltar de rjes su dran pa nyid kyis bcom ldan 'das rnams kyi byin gyis brlabs shing dbang bskur bar 'gyur ro zhes rgya cher gsungs so// de ltar rgyas pa dang mdor bsdus pa rnam pa gnyis kyis kyang // rang gi lha'i dam tshig sems dpar bdag byin gyis brlab pa dang / dbang bskur ba dang / ting nge 'dzin dang mchod pa dang / ldan pa nyid du byas nas dang por re zhig rang gi sems dbang du gyur par bya ba'i phyir/ rdo rje phra mo'i ting nge 'dzin bsgom mo// ji skad du 'dir rdo rje phra mo'i phan yon bstan pa las/ de phyin chad ni gang cung zad// shin tu mnyam gzhag bsgom pa ni// de dag thams cad brtan bya ba// ting 'dzin ye shes kyis brtags pa'o// zhes gsungs so// rdo rje phra mo yang 'dir dngos su na rang gi sems gnas pa'i rlung nyid sna nas dbugs dbyung zhing 'jug pa'i mtshan nyid du 'dod de/ de bsnyen pa'i phyir de las gyur cing de dang 'brel pa nyid rab tu phra ba ni skra'i rtse mo tsam/ rab tu bsgom pa ni til gyi 'bras bu tsam dang / de gnyis kyi bar ma ste/ de lta bu rdo rje phra mo nas 'bras 'dra ba'am/ rtse lnga pa rang gi lha'i kha dog dang mdangs 'dra ba sna'i thog mar rnal 'byor la mkhas pa rnams sems so// gang gi phyir de bsams pa'i dbang gis sna nas dbyung ba'i rlung de dbugs phyi nang du rgyu ba'i rang bzhin btang nas/ sna'i bu ga gnyis bkang ste gnas par brtags pas reg pa khyad par sems rnam par gnas pa dang rjes su mthun par kun du bskyed do// de bas na khyad par ting nge 'dzin las byung ba'i dngos grub sgrub 'dod pa'i rnal 'byor pas dang por rdo rje phra mo bsgom par bya bar nges so// 'di skad du phyag rgya bzhi'i dkyil 'khor bshad pa'i skabs su yang // rdo rje phra mo'i cho ga sbyar// ye shes phyag rgya bcing bar bya// cho ga 'di yi rnal 'byor gyis/ ye shes phyag rgya dbang du bya'o// zhes rgyud 'di las gsungs so// gzhan dag las kyang phyag rgya chen po la sogs pa bsgrub pa'i zhar la/ don 'di phal cher bstan gyi der brtag par bya'o// rdo rje phra mo'i ting nge 'dzin gyi rim pa yang 'di lta ste/ dang por re zhig rang gi lha'i sems dpar bdag nyid ji ltar bsgrubs pa'i rjes su dran par byas la/ rang gi lce rkan la bcar te mnyam par gzhag pa'i rim pa ji lta ba mngon du byas nas/ dbugs dbyung ba'i rlung las gyur pa rdo rje phra mo ji skad gsungs pa'i mtshan nyid de'i snying po yid kyis brjod cing sna'i rtse mo rnam par brtags te/ sna'i bu ga'i nang na rang gi sems dang dbyer med par gyur pa mi g.yo ba'i rdo rje phra mo'i rlung gis bde bar reg pa myong ba las lus dang sems las su rung ba dang / rjes su mthun pa nyams su myang bar bya'o// ji skad du/ lce ni rkan la bcar nas su// sna yi rtse mor bsgom par bya// rdo rje phra mo der reg pas// sems ni mnyam par gzhag par 'gyur// zhes gsungs so// de la 'di ni rdo rje phra mo'i snying po'o// oM sUsh+ma badzra/ de nas reg pa myong ba'i 'og tu snying po 'di yang yid la brjod cing dbugs dal bus phyung la rang gi sems rgyu ba'i gnas sna'i bu gnas rgyu ba'i rdo rje phra mo'i rlung de rlung gi dkyil 'khor gyis rdul bus bltar 'thor ba'i tshul gyis rdo rje rab tu phra ba'i mtshon cha mang po gtor bar gyur ba rim gyis phyis ji ltar mthong zhing thos pa'i srid pa gsum gyi gnas kyi nang khyab par de'i rjes su song ba'i yid kyis bsgom mo// ji skad du/ rdo rje phra mo bder reg pa'i// mtshan ma nam zhig byung ba na// mtshan ma de ni 'phro bya zhing // sems de kun du 'phro bar bya// ji ltar 'dod par sems spros pas// khams gsum yang ni khyab par bya// zhes gsungs so// de la snying po 'di'o// spar na badzra/ de nas de ltar yun ring du bsams te/ snying po 'di yang yid la zlos shing dbugs slar bsdu ba'i reg pa myong bar byed pas rdo rje'i tshogs de dag thams cad slar bsdu zhing rab tu phra ba'i rdo rje gcig pur rnam par rtog pa rjes su chud pa'i rnal 'byor pas de bzhin du sna'i rtse mo'i bar du dbugs slar bsdus pa'i rlung gi rdo rje de bsgom mo// ji skad du/ de nas de yi slar bsdu ba// sna yi rtse mor 'ongs pa'i bar// zhes gsungs so// de la snying po ni 'di'o// oM saM ha ra Na badzra/ de'i 'og tu snying po 'di yang yid la bya zhing ji srid 'dod pa'i bsam gtan du byas par rab tu brtan par bya'o// de la snying po ni 'di'o// oM badzra dr-i D+ha tiSh+Tha/ 'di ni re zhig rgyud 'di las rang gi sems dbang du bya ba'i phyir rdo rje phra mo'i ting nge 'dzin gyi rnal 'byor spyir bstan pa'o// rdo rje rtse mo las ni rdo rje phra mo bstan pa'i skabs su mi rtag pa dang / mi gtsang ba dang / stong pa nyid dang / zla ba'i gzugs brnyan mang po la sogs pa gzhan yang nyon mongs pa'i gnyen po rjes su mthun zhing sems mnyam par gnas pa'i rgyu rdo rje phra mo bsgom pa'i ting nge 'dzin rnams kyang gsungs te/ de rnams kyis kyang sems mnyam par bya ba ji ltar 'dod pa'i bar byas na 'gal ba med do// de rnams las gzhan yang yon tan 'di 'byung ste/ gang gi phyir de la ting nge 'dzin la nyon mongs pa'i gnyen por 'gyur ba dang / sems mnyam par gnas pa'i rgyur yang 'gyur ro// 'di skad du/ bdag ni rdo rje phra mo'i chos// bdag nyid bsam pa shes rab can// bdag de dmigs su med pa ste// 'byung ba chen po bzhi yi lus// 'byung ba rnams ni gang las byung // yang na lus 'di thams cad ni// mi gtsang rkyen las byung ba ni// spyi bo nas brtsams rnal 'byor pas// rkang mthil bar du khyab par bsam// yang na bdag nyid rdo rjer bsam// zla ba'i dbus su mi 'jigs pas// yang na snying ga'i dbus su ni// zla ba'i dkyil 'khor brtag par bya// yang na zla ba gnyis ldan pa'i// dbus su rdo rje bsgom par bya// yang na dbus kyi rdo rje yis// rang gi lus ni khyab par bya// zhes bya ba la sogs pa rgya cher gsungs so// de ltar gang yang rung ba'i rim gyis dus ji srid 'dod par bsgoms te rtse gcig tu dmigs pa'i mtshan nyid du sems dbang du gyur par shes nas/ sa'i dngos grub la sogs pa 'jig rten pa dang 'jig rten las 'das pa'i phyag rgya chen po la sogs pa'i dngos grub bsgoms pa las byung ba rnams bsgrub par bya'o// 'dir yang rnal 'byor sgrub pa po rnam pa gnyis te/ de la gcig ni dkyil 'khor du zhugs pa nyid na/ ye shes bab par gyur pa ste/ de dag la ni sa la sogs pa 'jig rten pa'i dngos grub rnams sbyar ba tsam gyis 'grub po// de las gzhan pa rnams ni mtshan ma byung gi bar du bsgoms pas 'grub par shes par bya'o// 'jig rten las 'das pa phyag rgya chen po la sogs pa bzhi'i dngos grub rnams ni bsod nams ci yod pa las dkyil 'khor du zhugs pa'i tshe/ ye shes babs pa'i mthus kyang ma thob pa de rnams ni 'og nas 'byung ba'i mtshan nyid du bsgoms pas thob par shes par bya'o// de la 'jig rten pa dang 'jig rten las 'das pa'i dngos grub rnams ni rang gi lha'i dam tshig sems dpa'i rnal 'byor ji skad du bstan pa nyid kyis bsgrub par bya'o// phyag rgya chen po la sogs pa bzhi bsgrub pa la ni sbyor ba 'di khyad par du bya bar shes par bya ste/ 'di ltar rang gi lha'i dam tshig sems dpar rnal 'byor byas pas phyag rgya chen po bsgrub pa la rang gi lus kyi nang du rang gi lha'i ye shes kyi sems dpa' gzhug go// de bzhin du ji ltar rigs par rdo rje la sogs pa dam tshig gi phyag rgya bsgrub pa la ni rang gi snying gar bsgrub par bya ba'i phyag rgya gzhag go// chos kyi phyag rgya bsgrub pa la ni// rang gi lce la rdo rje bsam mo// las kyi phyag rgya bsgrub pa la ni rang gi snying gar las kyi rdo rje sbyar ro// de ltar phyag rgya bzhi bsgrubs pas las gzhan pa la sogs pa'i dngos grub rtsa ba'i rgyud las gsungs pa dang / phyi ma'i yang phyi ma'i rgyud las gsungs pa thams cad ni rang gi lha'i dam tshig sems dpa'i rnal 'byor nyid kyis 'grub par gsungs so// gang yang 'jig rten dang 'jig rten las 'das pa'i dngos grub bzlas brjod dang bsgom pa goms par byas pa las ji ltar rigs par 'byung ba thams cad bsgrub pa'i phyir khyad par med par bdag nyid rang gi lha'i dam tshig sems dpa'i rnal 'byor pa las/ ye shes kyi sems dpa' gzhug par sngar byas te bsgom pa'am/ bzlas brjod bya bar 'chad pa de rnams kyis rdo rje dbyings kyi dkyil 'khor gyis skabs su phyag rgya chen po la sogs pa bzhi bcing bar bstan pa brtag dgos te/ 'di ltar der ni de bzhin gshegs pa la sogs pa dam tshig sems dpa'i phyag rgya chen por byin gyis brlab par byas nas/ phyag rgya chen po sgrub pa nyid la ye shes sems dpa' gzhug par bstan te/ des ni 'dir phyag rgya chen po bsgrub pa bshad do zhes bya ba la sogs pa nas phyag rgya chen po'i dngos grub kyi 'bras bu bstan pa'i mtha'i bar gyi gzhung gis bshad do// de'i 'og tu/ rdo rje sems ma la sogs pa'i// dam tshig phyag rgya'i mtshan nyid brtag // rang gi phyag rgya snying gar gnas// rdo rje sems ma'i ting 'dzin gyis// zhes bya ba de rnams bsgrub par gsungs so// 'dir yang // rdo rje sems ma'i ting 'dzin gyis// zhes bya ba ni zla ba'i dkyil 'khor la gnas pa'i rdo rje'i mtshan nyid la rdo rje sems ma'i ting nge 'dzin zhes bya bar bshad do// de bzhin du chos kyi phyag rgya'i mtshan nyid bstan nas de bsgrub pa'i phyir rang gi lce la rdo rje rtse lnga pa bsam par bstan to// las kyi phyag rgya bstan nas kyang rang gi snying gar las kyi rdo rje bsgom pa bstan te/ de ltar brtags na khyad par med par dngos grub thams cad sgrub pa pos ji ltar rigs par rang gi lha'i dam tshig sems dpa'i rnal 'byor byas pa dngos grub thams cad 'dod pa la khyad par med par ye shes kyi sems dpa' gzhug pa yod ces rgyud kyi don rtogs pa la mkhas pa'i slob dpon rnams kyis bstan to// gzhan yang dpal rdo rje sems dpa' la sogs pa la ye shes kyi sems dpa' rnams ni rdo rje dbyings la sogs pa'i dkyil 'khor bzhi rnams su phyag rgya chen po la sogs pa'i rang bzhin bzhi rnams kyis gnas te/ de rnams ji ltar rigs par sgrub pa pos rang gi lha dang rjes su mthun pa nyid du de'i nga rgyal rab tu bskyed pa'i phyir rang gi lus kyi nang du ye shes kyi sems dpa' gzhug pa'am bsam par rigs so// de las la sogs pa'i dngos grub sgrub pa'i rim pa yang 'di lta ste/ 'di ltar dang por re zhig rdo rje phra mo'i ting nge 'dzin la sogs pa rab tu goms pas snga ma bzhin du bdag nyid rang gi lha'i dam tshig sems dpa'i rnal 'byor byin gyis brlab pa dang dbang bskur ba dang / ting nge 'dzin dang / mchod pa dang ldan par byas te/ de bzhin du phyi rol gyi ye shes kyi sems dpa' la mchod pa'i cho ga rgyas pa ci nus par cho ga bzhin du byas la/ rdo rje phra mo'i ting nge 'dzin mngon du byas te btang la 'og nas 'byung ba'i cho gas rdo rje sems ma'i phyag rgya dral ba sngar byas te/ dbab pa'i snying po brjod pas ye shes dbab pa mngon du bya'o// 'di ni phal cher dngos grub thams cad bsgrub pa la thabs dang shes rab tu ldan pa rnams kyis sngon gyi dus su bya ba'i cho ga'o// de la sa la sogs pa'i dngos grub rnams sgrub sla bas rgyud las kyang dang por bshad do// de dag bsgrub par bya ba'i phyir man ngag dang bcas pa'i bsgom pa dang blang ba'i rim pa bstan to// ji skad du/ rten la rdo rje'i gzugs gnas pa// snying ga nyid du bsgom par bya// bsgoms nas sa la gnas pa yis// gter rnams de yis mthong bar 'gyur// zhes gsungs pa'o// de'i don man ngag dang bcas pa ni gang yang rung ba'i phyogs su 'dug nas/ snga ma bzhin du thams cad spyi'i dam tshig sems dpa'i rnal 'byor la sogs pa ye shes dbab pa'i mtha'i bar du sngon gyi dus su bya ba rnams byas nas dus bzhir ci nus su bsam pa ni 'di lta ste/ rang gi snying gar gter gyi bum pa'i nang na gnas pa'i zla ba'i dkyil 'khor rang gi rigs dang rjes su mthun pa'i kha dog rdo rje rtse lnga pas brgyan pa'i snying po 'di rdo rje'i tshig gis bzlas shing bsgom mo// de'i snying po ni 'di'o// badzra nid+hi/ de ltar na mi mthun pa'i phyogs bcom ste/ rdo rje dang ldan pa'i bum pa la dmigs pa'i ting nge 'dzin du rab tu gsal bar snang zhing ting nge 'dzin thams cad grub pa'i spyi'i mtshan ma'i mtshan nyid dang rjes su mthun pa byung gi bar du bsgom mo// ting nge 'dzin thams cad grub pa'i mtshan ma'i mtshan nyid kyang 'og nas 'chad par blta'o// de'i 'og tu srung ba dang mchod pa'i cho ga byas te/ ting nge 'dzin de nyid kyis mtshan gcig tu gnas te/ de'i 'og tu sa'i gnas brtag pa'i phyir de bzhin du mchod pa'i cho ga byas la 'byung po rnams la gtor ma yang byin te sa pa yod par nges pa'i gnas sam/ gang yang rung ba'i gnas su 'dug la/ ji ltar goms pa'i ting nge 'dzin 'di mngon du byas te ji srid du mnyam par gnas pa nyid kyis sa la gnas pa'i gtar snang ba'i tshul du yid kyis mngon sum du mthong bar gyur pa de srid du bsgom par bya'o// de nas rdo rje'i dril bu'i phyag rgya bcings te sa brkos la blang ngo // de ltar 'og nas 'byung ba'i sbyor ba gsum rnams la yang spyi'i cho ga 'di sbyar bar bya'o// de rnams kyi bye brag gang yin pa de ni 'dir bshad par bya ste/ de la sbyor ba gnyis pa ni snying po 'dis nam mkha' la rdo rje bsgom par bya'o// de la snying po ni 'di'o// rat+na nid+hi/ sbyor ba'i tshe yang mnyam par gzhag pas ji ltar bsams pa'i rdo rje gter gyi gnas su lhung bar brtag go// ji skad du/ rdo rje gzugs ni bris nas su// nam mkha'i la ni bsgom par bya// gang du lhung bar mthong ba ni// de na gter ni yod par bshad// ces gsungs so// sbyor ba gsum pa ni rang gi lce la snying po 'dis ji skad gsungs pa'i rdo rje bsgoms te de la snying po ni 'di'o// d+harma ni d+hi/ sbyor ba'i tshe yang 'di ni yod do zhes tshig tu brjod do// de'i don yang // lce la yang ni rdo rje'i gzugs// skyes bu blo can gyis bsgoms nas// 'di la yod ces rang gi tshig // yang dag par ni smra bar bya// zhes gsungs pa'o// sbyor ba bzhi pa ni bdag sna tshogs rdo rje'i gzugs su snying po 'dis bsgom ste/ de la snying po ni 'di'o// karma nid+hi/ sbyor ba'i tshe yang de ltar bsgoms pas bdag nyid gter gyi gnas su gyur nas rang babs te ltung bar bsam mo// 'di skad du/ lus dang ngag dang yid rnams kun// rdo rje'i gzugs su bsgom par bya// babs nas gang du lhung bar ni// gter ni de na yod par bshad// ces bya ba gsungs pa'o// snying po rnam pa bzhi po 'di yang rigs kyi bye brag la bstan te/ de bas ni rang gi rigs su gtogs pa'i lha rnams thams cad kyi sa'i sgrub pa'i bye brag la sbyar bar bya'o// rdo rje rdzu 'phrul la sogs pa'i dngos grub bzhi'i sbyor ba'i mtshan nyid gzhan dag la yang phal cher de bzhin du rig par bya'o// de la 'di ni rdo rje rdzu 'phrul gyi man ngag go// rdo rje bab par gyur nas su// chu la rdo rje'i gzugs bzhin du// bsgoms na myur du 'grub pa ni// chu yi steng du chags par 'gyur// 'dir ni rdo rje bab par 'gyur// zhes bya ba ni rdo rje babs pa'i de ma thag tu rdo rje rdzu 'phrul gyi dngos grub goms par bya ba bstan pa ste/ de'i cho ga ni 'di'o// dang po re zhig sngon gyi dus su bya ba'i cho ga thams cad byas la rdo rje sems ma'i phyag rgya bcings te snying po 'di brjod do// de la snying po ni 'di'o// A yan+t+wa da sa ma yo badzra sa twa mi ti smr-i tin A be+e sha ya tu me d+h+yai pa/ badzra dz+nyA na mA nut+ta raM/ zhes brjod de rdo rje dbab pa'i snying po rdo rje'i tshig gis brjod par bya'o// de la rdo rje dbab pa'i snying po 'di'o// badzra A be sha aH// de nas rdo rje sems ma'i phyag rgya de gnyis su byas la lag pa g.yas pas khro bo rdo rje khu tshur gyi phyag rgya bcings te de'i mdzub mos lag pa g.yon pa'i rdo rje sems ma'i phyag rgya'i gung mo la dral lo// theg pa chen po'i mngon par rtogs pa zhes bya ba yi ge brgya pa sngar gsungs pa yang rdo rje'i tshig gis ji tsam 'dod par bzla'o// de las bab ste ye shes dbab pa yang de yin no// de bas na de'i lus dang ngag 'gyur ba dang / 'dar ba la sogs pa'i mtshan nyid sems mnyam par gnas pa dang rjes su mi mthun pa ni mi srid do// dngos grub bshad zin pa dang ma bshad pa'i sbyor ba thams cad la rdo rje dbab pa'i cho ga 'di sbyor bar bya'o// de la 'di ni chu'i steng na 'chag pa'i rdzu 'phrul bskyed pa'i sbyor ba ste/ dang por re zhig rnal 'byor pa mtsho dang rgya mtsho dang lu ma la sogs pa'i ngogs su gnas la/ gnas rab tu dben par byas sam/ yang na ji ltar 'dod pa'i gnas su kham pa'i snod chen po chus bkang ba bzhag ste/ mchod pa la sogs pa sngon gyi dus su byas nas ye shes dbab pa'i bar du thams cad byas te/ chu'i gzhi de mngon du byas nas/ badzra dza la/ zhes bya ba'i snying po 'di yid la rim gyis brjod cing chu'i rdul phra rab ji snyed pa yod pa rdo rje'i gzugs mngon par gyur nas 'phro zhing 'du ba'i tshul gyis gcig la gcig 'byar nas ji ltar 'dod pa'i chu de khyab pa rdo rje'i gzugs gcig pu rang gi rigs kyi kha dog dang mthun par gyur par rnam par brtag go// de ltar dus bzhi char thams cad spyi'i ting nge 'dzin grub pa'i mtshan ma 'og nas 'byung ba byung gi bar du bsgom par bya'o// de nas mnyam par gzhag pa nyid kyis yid kyi rnam par shes pa la de'i rnam par snang ba'i rnam par rtog pa ma btang bar rkang lag gis reg par byar mi rung zhing chu de rdo rje dang 'dra bar sra bar gyur par bya ste/ de nas gang yang rung ba'i dkyil 'khor gcig tu chu de'i drung du bris te/ sngon gyi dus su bya ba'i cho ga rnams byas nas// nub gcig ting nge 'dzin de nyid kyis gnas so// de nas nam chu'i steng du 'gro 'dod pa de ni de'i drung du ting nge 'dzin 'di cho ga bzhin du mngon du byas te/ de bzhin du mnyam par gzhag pa nyid kyis langs nas chu'i steng nas 'gro ba dang / 'ong ba la sogs pa ting nge 'dzin ma btang gi bar du byed nus par 'gyur ro// 'dod pa'i gzugs ston pa'i sbyor ba ni ji skad du/ de bzhin rdo rje dbab byas nas// bdag nyid gang gi gzugs 'dod par// bsgoms na de ltar 'gyur ba ni// sangs rgyas gzugs su'ang bdag nyid 'gyur// zhes gsungs pa ste/ de'i man ngag kyang sngon gyi dus su bya ba'i cho ga thams cad rdo rje dbab pa'i mtha'i bar du de bzhin du byas nas/ badzra rU pa/ zhes bya ba'i snying po 'di yid la rim gyis zlos shing ji ltar 'dod pa'i gzugs gang yang rung ba cig tu bdag bsams pa ni ji srid bar du gsal zhing snang bar 'gyur te/ thad na 'khod pa rnams kyis kyang mthong bar gyur gyi bar du bsam mo// de nas de las gzhan pa'i gzugs su bsam/ de nas kyang de las gzhan pa'i gzugs su bsam ste/ de ltar dbang du gyur na/ de bzhin du nub gcig ting nge 'dzin du gnas la phyis bdag nyid ji ltar 'dod pa'i gzugs su bsams te/ ji srid ting nge 'dzin las langs pa de srid du de lta bu'i gzugs su bdag nyid kyis mthong zhing gzhan gyis kyang mthong bar 'gyur ba de srid du bsam mo// de bas 'di ni mi snang ba'i rnal 'byor gsungs pa ste/ de bzhin bdag la babs nas su// bdag ni nam mkha' yin par bsgom// ji srid 'dod par bsgoms nas ni// ji srid du ni mi snang 'byung // zhes bya'o// de'i man ngag ni sngon gyi dus su bya ba'i cho ga thams cad de bzhin du byas nas/ rang gi lus rdul phra rab tu bshigs te/ rdul phra rab kyi phyogs cha tha dad par brtag pa'i rigs pa mi bzod pas rang bzhin med par gyur par bsams te/ badzra A ka sha / zhes bya ba'i snying po 'di yid la brjod cing // bdag nyid nam mkha' dang 'dra bar ji srid ting nge 'dzin grub pa'i mtshan ma ma byung gi bar du bsgom mo// de nas mnyam par bzhag na thad na 'khod pas kyang mi mthong bar 'gyur ro// de nas de bzhin du nub gcig pa'i sbyor ba sngar byas nas ji ltar 'dod pa'i yul dang dus su gnas te/ ting nge 'dzin 'di la ji srid sus kyang mi mthong bar 'gyur ba de srid du rnal 'byor pas gnas par bya'o// nam mkha' la yang 'phar ba'i sbyor ba'i mtshan nyid ni// bdag rang rdo rje dbab byas nas// bdag nyid rdo rjer bsgom pa ni// ji tsam gnas la 'phar 'gyur ba// de tsam nam mkhar 'gro bar 'gyur// zhes bya ba ste/ de'i rim pa yang sngon du bya ba'i cho ga rnams de bzhin du byas te/ badzra ma haM/ zhes bya ba'i snying po bzlas shing gzugs rnam par ma bshigs pa nyid du bdag rdo rje rtse lnga pa rab tu yang ba dbugs 'dren pa'i rlung gis gyen du bdegs shing ji srid sa la sor gcig dang sor gnyis la sogs pa rim gyis 'phags nas bdag gyen du 'gro bar gyur pa de srid kyi bar du bsgom mo// de nas kyang de bzhin du nub gcig ting nge 'dzin du 'dug ste/ de nas ji srid 'dod pa'i khang pa dang khri dang khri'u la sogs pa'i tshad las 'dzegs nas gyen du 'gro ba ji ltar goms pas nam mkha' la 'phar ba'i ting nge 'dzin mngon du bya ste/ ji ltar 'dod par 'phar nas ji srid ting nge 'dzin ma btang ba de srid du nam mkha'i dkyil 'khor na gnas par 'gyur ro// rig sngags 'chang sgrub pa'i rim pa yang 'di lta ste/ dang po re zhig mchod pa'i cho ga rgyas par byas la rdo rje phra mo rab tu bsgoms nas/ rig sngags 'chang gi snying po 'og nas 'byung ba bzhi las gang yang rung ba cig yid la zlos shing // bdag gi rig sngags 'chang gi gzugs zla ba'i dkyil 'khor la gnas pa rang gi rigs las gsungs pa'i kha dog dang / gzi mdangs can gdu bu dang / dbu rgyan dang / dpung rgyan dang / snyan cha la sogs pa'i rgyan rnams kyis brgyan pa'i lus su bsgom par bya ba'i snying po'i don dang rjes su mthun par sems shing lag pa g.yas pa na ji ltar srid par rdo rje dang rin po che dang pad+ma dang sna tshogs rdo rje'i phyag rgya'i mtshan ma 'dzin pas bdag gi rigs kyi nga rgyal du byas pas ji srid zla ba'i dkyil 'khor dang / ji ltar bsams pa'i rdo rje'i phyag rgya la sogs pa reg pa myong ba sngar byas te/ mig phye na rig sngags 'chang gi gzugs su bdag nyid ji ltar bsgoms par mnyam par gzhag pas mthong gi bar du bsgom mo// de nas zla ba'i steng na 'dug bzhin du bdag gi lus rdo rje rig sngags 'chang du snang ba sor gcig dang sor gnyis la sogs pa rim gyis gyen du 'phar bar bsgom zhing nam mkha' la gnas nus par rnam par brtag go// de nas nub mo dkyil 'khor chen po la sogs pa'i sbyor bas dad pa'i lha la mchod pa'i cho ga byas te ting nge 'dzin 'dis gnas na/ rang gi lha ye shes kyi sems dpa' gshegs nas ji ltar bsgoms pa'i rig sngags 'chang gi dngos grub 'grub pa'i phyir mchog stsol to// 'di skad du/ nam mkha' la ni zla ba'i gzugs// bris nas steng du 'dug par bya// lag par rdo rje bsgoms nas ni// rdo rje rig sngags 'chang du 'gyur// zla ba'i gzugs la gnas nas su// rdo rje rin chen bsgom par bya// bdag nyid dag pa ci 'dod pa// de tsam du ni myur du 'phar// zla ba'i gzugs la gnas nas su// rdo rje pad+ma lag gnas nas// rdo rje spyan du bsgoms na ni// rig sngags 'chang gi go 'phang 'thob// zla ba'i dkyil 'khor dbus gnas te// rdo rje las su rab tu bsgom// rdo rje sna tshogs 'dzin kun gyi// rig sngags 'chang bar myur du 'gyur// zhes gsungs pa'o// de nas bsgom pa'i snying po rnams 'byung ste/ badzra d+ha ra/ rat+na d+ha ra/ pad+ma d+ha ra/ karma d+ha ra/ da ni rang gi lha'i nga rgyal du gnas pa'i rnal 'byor pa ting nge 'dzin rnam pa bzhi go rims bzhin du bsgoms pas nam mkha' la 'phar ba dang / lnga mngon par shes pa dang / rdo rje 'dzin pa dang / sangs rgyas kyi go 'phang 'thob pa'i sbyor ba rnams bshad par bya ste/ de la ting nge 'dzin dang po'i rim pa ni sngon gyi dus su bya ba'i cho ga mchod pa la sogs pa thams cad de bzhin du byas nas/ badzra badzra/ zhes bya ba'i snying po brjod cing nam mkha'i phyogs na gnas pa'i rdul mang po'i gzugs rdul phra rab gcig dang gnyis dang gsum gyi go rims kyis so so nas rdo rje rgya gram gyi gzugs su gyur pa rnams 'phro ba dang 'du ba'i tshul gyis rdo rje'i ri them skas kyi rim pa bzhin du rnam par phye bas brgyan cing rab tu mdzes pa'i gnas gcig tu gyur par bsgom zhing de yang rkang lag gis reg tu rung bar goms par byas te/ de bzhin du mchod pa'i cho ga byas la/ rdo rje rgya gram gyi ting nge 'dzin la mnyam par bzhag ste nub gcig la gnas par bya'o// de nas des ji ltar 'dod pa'i nam mkha'i nang khyab pa'i rdo rje'i ting nge 'dzin gyis bdag gi lha'i rnal 'byor la gnas pa nyid du rnal 'byor ting nge 'dzin ma btang ba'i bar du 'og min gyi gnas su yang gom pas 'jogs nus par 'gyur te/ 'di skad du/ thams cad rdo rje'i ting 'dzin du/ nam mkha'i dbyings su bsams nas ni// rdo rje'i bdag nyid ci 'dod pa// skad cig gis ni de tsam 'phar// zhes gsungs so// 'dir yang rdo rje'i bdag nyid ces bya ba ni rang gi lha'i rnal 'byor gyi nye ba'i mtshan nyid do// de bzhin du sngon gyi dus su bya ba'i cho ga thams cad byas te rang gi lha'i rnal 'byor pa la gnas pa nyid kyis/ shud+d+ha shud+d+ha/ zhes bya ba'i snying po brjod cing rnam par rtog pa'i rab tu spros pa thams cad dang bral ba nam mkha' ltar mnyam pa nyid du dmigs pa'i mtshan nyid bcom ldan 'das spyan ras gzigs dbang phyug gi ting nge 'dzin thams cad dag pa mngon du byas nas lha'i mig la sogs pa ji ltar 'dod pa'i mngon par shes pa'i yul yongs su shes par bya ba'i phyir rjes su dran par byas nas/ der yid kyi rnam par shes pas bsgom par bya ba ni ji srid ting nge 'dzin grub pa'i mtshan ma byung nas mnyam par gzhag pa nyid kyis ji ltar 'dod pa'i gzugs yul gzhan la sogs pa na gnas pa yang mngon sum du mthong bar gyur gyi bar du bsgom mo// de bzhin du nub gcig mnyam par bzhag nas lha'i mig la sogs pa'i sbyor ba bya'o// ji skad du/ thams cad dag pa'i ting 'dzin mchog // de bzhin du ni bsgom byas na// ye shes bsgrub pa'i mngon shes lnga// myur du rab tu 'thob par 'gyur// zhes gsungs so// mngon par shes pa yang lha'i mig dang / lha'i rna ba dang / gzhan gyi sems shes pa dang / sngon gyi gnas rjes su dran pa dang / rdzu 'phrul gyi rkang pa ste/ phyag rgya chen po bsgoms pa'i mthu bstan pa'i skabs su phyis bstan par bya'o// rdo rje sems dpa' rjes su dran pa'i ting nge 'dzin ni de bzhin du thams cad byas nas/ satwa satwa/ zhes bya ba'i snying po yid la brjod cing ji skad du gsungs pa'i rdo rje sems dpa'i gzugs rnams kyis nam mkha'i nang mtha' dag gang bar mtshan ma byung gi bar du bsgom mo// de nas de bzhin du mnyam par gzhag pa nyid kyis mig phye na ji ltar bsams pa'i rdo rje sems dpa'i gzugs mang po rnams rab tu gsal bar mthong bar bya'o// de nas de bzhin du mtshan gcig mnyam par bzhag nas phyis ji ltar 'dod par ting nge 'dzin mngon tu byas pas nam mkha'i nang rdo rje sems dpas gang bar bdag gis mthong zhing gzhan la yang de bzhin du bstan du rung bar bya ba ni rdo rje 'dzin gyi go 'phang 'thob par 'gyur gyi bar du goms par bya'o// de bzhin du sngon gyi dus su bya ba'i cho ga thams cad byas la/ bud+d+ha bud+d+ha/ zhes bya ba'i snying po brjod cing nam mkha'i nang sangs rgyas kyi skus gang bar bsams te/ lhag ma ni snga ma bzhin no// ting nge 'dzin de gnyi ga yang rgyud las/ nam mkha'i dbyings ni thams cad du// rdo rje sems dpas rgyas par bya// dran pa brtan ldan myur bar ni// bdag nyid rdo rje 'dzin par 'gyur// nam mkha'i dbyings ni thams cad du// sangs rgyas gzugs rnams bsam pa ni// sangs rgyas kun gyi ting 'dzin te// sangs rgyas nyid du de 'gyur ro// zhes gsungs so// da ni dbang du bya ba dang / dbab pa dang / gzhig pa dang / sdug bsngal thams cad sel ba'i mtshan nyid kyi sbyor ba bzhi bsgom pa goms par bya ba gang gsungs pa de bshad par bya'o// sbyor ba 'di bzhi'i cho ga yang bsgrub par bya ba skyes pa dang / bud med gang yang rung ba'i lus kyi bu ga nas 'jug pa sngar byas la/ yid kyis khyab par bya ba'i sbyor ba ste/ ji skad du/ skyes pa'am bud med dag gi ni// bu ga nas ni lus gzhug go// zhugs nas de lus thams cad ni// yid kyis kun du khyab par bya// zhes gsungs so// khyad par du yang dbang du bya ba la ni/ mchod pa la sogs pa sngar bshad pa rdo rje phra mo'i ting nge 'dzin gyi bar du thams cad byas la rang gi lha rjes su dran pa sngar byas te/ de bzhin du rdo rje dbab pa sngar byas la/ badzra pA sha/ zhes bya ba'i snying po 'di'i rjes su dran par byed cing // thog mar re zhig goms par bya ba'i phyir rdo rje'i thal mo bcings la sa'am shing dam rdo la sogs pa la gzugs brnyan byas pa mdun du bzhag ste/ yid kyis de'i bu ga nas zhugs la de'i lus kyi nang ma lus par bdag gi lus kyis khyab par byas te/ rdo rje'i thal mo'i mthil phye la ci nas kyang mnyam par gzhag pa mnyam par bzhag nas brdab bo// de nas dbugs slar bsdu ba'i tshul gyis yang slar bsdus te bdag gi lha dang mi gnyis pa'i rjes su dran par byas la de bzhin du yang zhugs te/ de nyid kyi tshul du spro ba dang bsdu ba'i sbyor bas rjes su dran pa la sogs pa snga ma bzhin du bya'o// de ltar rim pa de dus bzhir ting nge 'dzin dbang du gyur cing ting nge 'dzin gyi mtshan ma byung gi bar du bsgom ste de bzhin du nub gcig goms par bya'o// de nas skyes pa'am bud med gang dbang du bya bar 'dod pa'i yid la mdun du 'dug par bltas te/ bdag kyang rdo rje dbab pas sngar bsam par byas la dbang du bya ba'i snying po yang de bzhin du zlos shing bu ga nas 'jug pa la sogs pa'i las snga ma bzhin byas na ring por mi thogs par dbang du 'gyur ro zhes dbang du bya ba'i sbyor ba 'di slob dpon dag gis bshad do// 'di skad du/ rdo rje dbab pa kun bskyed nas/ mnyam par gzhag pas thal mo brdab/ rdo rje thal mo dal brdabs pas/ ri yang dbang du byas par 'gyur/ zhes gsungs so// dbab pa la sogs pa sbyor ba 'og nas 'byung ba gsum la yang 'di dag kun mtshungs te/ khyad par du ni dbab pa'i sbyor ba la/ badzra A be+e sha / zhes bya ba'i snying po 'di brjod cing rdo rje bcings pa'i mthil brdab bo// 'di skad du/ rdo rje dbab pa'i cho ga sbyar// rdo rje bcings pa'i mthil gyis brdab// thal mo dal ba'i sbyor ba yis// ri yang kun du dbab par 'gyur// zhes gsungs so// gzhig pa'i sbyor ba'i khyad par ni/ badzra ha na/ zhes bya ba bsgom pa'i snying po zlos shing rdo rje bcings pa brkyang pa'i sor mo rnams drag tu dgrol lo// 'di skad du/ de bzhin dbab pa'i cho ga yis// rdo rje bcings pa brkyang nas ni// sor mo'i rtse mo mnyam brdab na// ri brgya yud kyis brlag par 'gyur// sdug bsngal thams cad bsal ba'i khyad par ni/ badzra ha ra/ zhes bya ba bsgom pa'i snying po brjod cing // rdo rje bcings pa dgrol pa ste/ ji skad du/ dal bus brdab pa'i cho ga sbyar// mnyam par gzhag pa'i sor mo kun// rdo rje bcings pa bkrol ba ni// sdug bsngal thams cad sel ba'i mchog // ces gsungs so// de bzhin gshegs pa'i rigs kyi dkyil 'khor chen po'i skabs su gsungs pa'i ting nge 'dzin gyi dngos grub rnams bshad zin to// // da ni de bzhin gshegs pa rnams dang de'i rigs kyi phyag rgya chen po la sogs pa bsgoms pa las byung ba de bzhin gshegs pa la sogs pa'i skur bsgrub pa la sogs pa'i dngos grub rnams bshad par bya'o// 'dir yang snga ma bzhin du de bzhin gshegs pa la sogs pa rang gi lha'i dam tshig sems dpar byin gyis brlab pa dang / dbang bskur ba dang / ting nge 'dzin dang / mchod pa dang ldan pa'i rnal 'byor rdo rje phra mo bsgom pa dang bcas par de bzhin du bya'o// khyad par du ni rdo rje phra mo bsgoms pa'i 'og tu phyag rgya chen po la sogs pa sgrub pa'i rnal 'byor pa bde ba dang yid bde ba la gnas kyang byams pa la sogs pa snga nas bsgoms pa'i rang gis lhun gyis grub pa nyid du sems can gyi don bya ba'i phyir chos kyi dkyil 'khor du gsungs pa'i rim pas byams pa la sogs pa tshangs pa'i gnas bzhi bsgom par bya'o// de'i 'og tu rang gi lha'i rgyu'i gnas skabs kyi byang chub kyi sems bsdus par gyur pa zla ba'i dkyil 'khor la goms par bya'o// de nas rang gi lha nyid kyis rnam par grol ba'i ye shes kyi phyag rgyar gyur pa ji ltar rigs par rdo rje dang / lcags kyu dang / mda' dang / dga' ba la sogs pa'i mtshan nyid dam tshig gi phyag rgya rnams goms par bya'o// de'i 'og tu de'i 'od zer mang po 'phro ba dang 'du ba'i tshul gyis ji ltar srid par bdag dang mi gnyis par gyur pa'am/ phyi rol na gnas pa'i rang gi lha'i gzugs sangs rgyas lnga'i dbu rgyan gyis dbu brgyan pa/ dam tshig dang chos dang las kyi phyag rgyar ldan pa zla ba'i dkyil 'khor gyi gdan dang rgyab rten can bsgom par bya'o// de ltar rang gi lhar bsgrub pa'i yan lag rnams re re nas rim gyis bsgoms pas rab tu gsal bar bya ba sngags kyi rgyud dang mthun par rgya cher goms par byas nas rang gi lha'i phyag rgya chen po la sogs pa bsgrub pa'i phyir rnal 'byor pas nan tan dang ldan par bya'o// 'jug pa'i rim pa 'di dag thams cad kyang // sngags kyi rgyud 'di nyid las de bzhin gshegs pa'i rigs kyi chos kyi dkyil 'khor du ltag 'og bsnor ba dang ma bsnor ba'i rim pas gsal bar bstan te/ rang gi sems yongs su sbyang ba'i phyir/ phyag rgya chen po'i ye shes la bslab po zhes bya ba la sogs pa rgya cher gsungs pa dang / sngar bshad pa'i rdo rje phra mo bsgom pa'i rim pa bstan nas tha mar yang // sems can gang la byams pa ni// lhan cig gyur pa shin tu brtan// sems kyis khyab pa'i sbyor ba yis// sems can kun la des khyab bya// byams pas khyab pa'i tshul gyis ni// gang la yang ni snying rje ba// sems can don kun ldan pa yi// nan tan gyis ni khyab par bya// thams cad rang bzhin 'od gsal te// chos dang yang dag chos min pa// dang po nas ni mkha' bzhin dag // khyab pa'i ngo bos mgu bar 'gyur// dmu rgod bzhin du bcos dka' la// sangs rgyas byang chub snod min pa// de rnams byang chub thob pa'i phyir// btang snyoms chen po bsgom par bya// zhes gsungs so// de la snying po ni 'di rnams yin no// ma hA me tri spa ra/ ma hA ku ru NA ya s+pha ra/ sarba shud+d+ha pra mo d+ha s+pha ra/ sarba satwA na sa ma sho d+ha ya// de nas de bzhin gshegs pa thams cad rjes su dran pa la sogs pa'i ye shes bslab par bya ste/ nam mkha' yang na phyogs gzhan du// rdo rje phra mo'i sbyor ba yis// langs sam yang na 'dug kyang rung // rdo rje'i gzugs ni bsgom par bya// de bzhin gnas rnams thams cad du// phra mo'i rnal 'byor rab sbyor bas// snying gar rdo rje byang chub sems// shin tu mnyam par gzhag pas bsgom// phyag na rdo rje sku chen po// gnas rnams kun du bsgom pa ni// rdo rje phra mo'i sbyor ba yis// ji lta ba yi go rims bzhin// rnam pa thams cad mchog ldan pa// thams cad du ni sangs rgyas sku// ji lta ba yi go rims bzhin// shin tu mnyam par gzhag pas bsgom// zhes bya'o// de la snying po ni 'di rnams yin no// badzra A mu khI b+ha ba/ ma hA bo d+hi satwa a b+hi sha/ badzra pA Ni da ri sha ya swa ru baM/ bud+d+ha a nu mri t+ya a bi sha/ rdo rje phra mo'i sbyor ba ba yis// bdag nyid zla ba'i dkyil 'khor du// bdag nyid bsgom par bya ba ni// byang chub sems ni bsgom pa'o// zla ba'i dkyil 'khor dbus su ni// bdag nyid kyis ni bsgom par bya// bdag nyid rdo rje'i gzugs su ste// sems dpa'i rdo rje rab bsgom pa'o// rdo rje phra mo'i cho ga sbyar// bdag nyid kyis su bsgom pa ni// sems dpa' rdo rje snying por bsam// rdo rje sems dpar bsgom pa'o// rnam pa thams cad mchog ldan par// bdag nyid kyis ni bsgom par bya// sangs rgyas gzugs su bdag nyid ni// sangs rgyas byang chub bsgom pa'o// zhes bya ba ste/ de la snying po rnams ni 'di rnams yin no// sa mAn+ta b+ha dra A bi sha / satwa badzra A bi sha / badzra satwa sa ma d+hi/ dz+nyA na A bi sha / ta thA ga to haM/ de ltar phyag rgya chen po la sogs pa bsgrub pa'i phyir rang gi sems sbyang ba legs par byas nas de'i don la nan tan bya'o// de la de bzhin gshegs pa rnams kyi phyag rgya chen po'i dngos grub bsgrub pa'i rim pa ni re zhig dang por snga ma bzhin du rdo rje sems ma'i phyag rgya bcings te dkrol la snying po 'dis de bzhin gshegs pa'i ye shes kyi sems dpa' dbab par bya'o// de la snying po ni 'di'o// oM badzra d+hA tu a/ de nas bdag dam tshig sems dpa'i rnal 'byor ji ltar byas pa mngon du byas te/ de bzhin gshegs pa thams cad kyi sku longs spyod rdzogs pa'am/ sprul pa'i sku nam mkha'i nang til gyi 'bru bzhin du gang bar bsams la/ de bzhin gshegs pa'i sku de rnams rdo rje lcags kyu'i las kyi phyag rgyas drangs te/ rdo rje zhags pa'i las kyi phyag rgyas bcings nas/ lus thams cad kyi dbugs slar bsdu ba'i tshul gyis rang gi lus kyi yan lag gi ba spu'i bu ga thams cad nas btsud la/ rdo rje lcags sgrog gi las kyi phyag rgya bcings te/ de'i snying po brjod cing chu dang 'o ma lhan cig tu 'dres pa ltar mos par bya'o// de nas rdo rje dril bu'i phyag rgya bcings te/ de'i snying po brjod cing thal mo mnyam par brdab pas mnyes par bya'o// de la snying po ni 'di'o// oM badzra tu Sh+ya ho// rdo rje lcags kyu la sogs pa las kyi phyag rgya rnam pa bzhi yang snying po dang bcas pas mchod pa'i phyag rgya'i skabs su gsungs so// yang na sems mnyam par gzhag pa mi nyams par bya ba'i phyir rdo rje lcags kyu la sogs pa'i las kyi phyag rgya rnams bcings pa nyid du de'i snying po/ dzaHhUM baM hoHzhes bya ba'i mtshan nyid yid kyis brjod la/ ji ltar bsams pa'i de bzhin gshegs pa rnams rang gi lus la drang ba la sogs pa'i rim pa 'di dag thams cad bya'o// de'i don yang dzaHhUM baM hoHzhes smra zhing // sangs rgyas thams cad lus la gzud// yid la legs pa'i tshul gyis su// sgrub pa chen po gzhan yin no// zhes gsungs so// de bzhin gshegs pa'i phyag rgya chen por byin gyis brlab par bshad zin to// de la 'di ni de bzhin gshegs pa'i rigs rdo rje sems dpa' la sogs pa sems dpa' chen po rnams kyi phyag rgya chen por byin gyis brlab pa ste/ sngar gsungs pa'i rim gyis sems ma rdo rje'i phyag rgyas dral ba sngar byas te/ ye shes sems dpa' dbab pa'i snying po brjod do// de la snying po ni 'di'o// oM badzra satwa a/ oM badzra rA dza a zhes bya ba la sogs pa ye shes kyi sems dpa' gang rang gi lus la gzhug par 'dod pa de'i mtshan brjod cing dbab pa'i snying po brjod par bya'o// de ltar de ma thag tu 'og nas 'chad pa'i sems dpa' chen po rjes su dran pa'i snying po'i sbyor ba yang 'di nyid do// de nas sems dpa' chen po rjes su dran pa'i snying po'o// badzra satwa dr-i sh+ya/ zhes bya ba brjod do// zla ba'i dkyil 'khor la gnas shing // zla ba'i dkyil 'khor gyis rgyab rten byas pa rnam par dag pa'i zla ba'i 'od 'phro ba gsal ba rang gi sku zla ba'i 'od kyis mtha' yas pa'i phyogs kyi dkyil 'khor snang bas khyab pa/ phyi rol gyi mchod pa'i cho ga las gsungs pa'i rigs dang rjes su mthun pas kha dog gi bye brag dkar po dang sngon po dang dmar po dang ser po la sogs pa'i kha dog dang mdangs dang gzi brjid can nam/ 'dul ba'i 'gro ba mngon par dga' ba'i kha dog gi skabs rnyed pa'i sku'i mdangs 'gro ba mtha' dag gi yid du 'ong ba de bzhin gshegs pa'i rin po che las byas pa'i dbu rgyan gyi 'od kyis steng gi phyogs rnam par brgyan pa/ phyag pad+ma gnyis ji skad gsungs pa'i rang gi las kyi phyag rgya mdzad pa/ zhabs pad+ma g.yas pa'i rtse mo brla gong g.yon par bzhag pa/ zhal pad+ma 'dab ma rgyas pa ltar 'dzum pa rab tu dgyes pa'i spyan ut+pal rgyas pa'i mdangs kyis gdul ba'i 'gro ba la rjes su chags pa'i tshul bstan pa/ las kyi phyag rgya'i tshul bstan pas ji ltar dgongs pa'i ngo bo nyid ston pa la mkhas pa de lta bu la sogs pa'i yon tan rin po che mang po'i gter ji ltar 'dod pa'i rdo rje sems dpa' la sogs pa mnyes par bya ba ye shes sems dpa' srog dang bcas pa lta bur mdun du mngon sum bzhin brtags te/ rab tu dga' ba dang bcas shing rjes su chags pas shin tu yun ring du bsam gtan gyi rab tu gsal bar snang bar bya ste/ kun du zhen pas rab tu dga' ba'i mig gdangs pa'i mtshan nyid rdo rje lta bas brtag cing rang gi lha'i rnal 'byor dang mi gnyis par gyur pa'i rang gi lus la gzhug go// de la 'di ni ji ltar bsams pa'i ye shes kyi sems dpa' rang gi lus la bsgom pa'i rim pa bshad pa'o// dang por re zhig rdo rje sems dpa' la sogs pa rang gi lha'i rnal 'byor ji ltar byas pa rjes su dran par byas nas// rang gi sna'i bu ga la sogs pa ba spu'i bu ga thams cad nas byung ba yid dang bcas pa'i rlung slar bsdu ba'i tshul gyis sna'i thor to'i bar du dbugs dbyung zhing rngub pa rnams kyi rgyu ba brtags nas sdug bsngal gsum gyi me 'bar bas khebs pa'i 'gro ba mgon med pa mtha' dag la brtags te rang gi snying gar zla ba'i dkyil 'khor la sna tshogs rdo rje bsams pa'i de ma thag tu snying rje chen po'i mtshan nyid rdo rje lcags kyu sngar gsungs pa'i las kyi phyag rgya lcags kyus drangs pa'i tshul gyis ji ltar 'dod pa'i bcom ldan 'das ye shes kyi sems dpa' gtso bo de rang gi lus la reg pa'i spyod yul du gyur par bsams la/ de bzhin du dbugs slar bsdu ba'i tshul gyis sems can thams cad la byams pa'i mtshan nyid rdo rje zhags pa'i las kyi phyag rgya sngar gsungs pas drangs te mar sar bye ma'i nang du zhugs pa bzhin du rang gi snying gar gzhug par bya'o// de'i 'og tu ji srid 'dod pa'i dus su sgrub pa po'i lus la gnas pa la sogs pa ston pa'i bka'i mtshan nyid rdo rje lcags sgrog gi las kyi phyag rgya sngar gsungs pa bcings te/ rang gi lus kyi nang du lta ba'i ting nge 'dzin gyi bcing bas rab tu bcing ngo // de nas bcom ldan 'das la 'di ltar rang bzhin gyis 'od gsal ba'i ye shes kyi chos nyid dang / don dam par tha mi dad par de bzhin du bdag kyang tha mi dad na glo bur gyi nyon mongs pa dang / nye ba'i nyon mongs pa'i rnam par rtog pa don dam par rang bzhin yod pa ma yin pa rnams kyis dri ma can du byas so snyam du de ltar rjes su dran par byas nas/ shes rab kyi pha rol tu phyin pa'i byin gyis rlabs su gyur pa rdo rje dril bu'i las kyi phyag rgya bcings te de'i snying po brjod cing bskul la bcom ldan 'das kyi rang gi ngo bo nyid mnyes par bya'o// yang na rdo rje lcags kyu la sogs pa las kyi phyag rgya rnams ma bcings par de rnams kyi snying po nyid kyis bkug pa la sogs pa de dag thams cad bya'o// de nas rang gi lha ye shes sems dpa' sngar bshad pa de bzhin gshegs pa lnga'i mtshan nyid dam/ rdo rje sems dpa' la sogs pa sems dpa' chen po'i mtshan nyid rang gi lus kyi nang du zhugs pa ji ltar rigs par rab tu bsgom pa ste rab tu gsang ba'i mchod pa rnam pa bzhi'i ting nge 'dzin mngon du byas pas rnam pa thams cad du bdag dang mi gnyis par gyur pa rab tu bsgoms la/ de nyid bdag go snyam par dbyer med pa'i nga rgyal gyis de'i gzugs su mos par bya'o// de la rab tu gsang ba'i mchod pa rnam pa bzhi ni 'di'o// dang por re zhig rnal 'byor pas sngar gsungs pa'i rim pas/ dbang po dang bcas pa'i sems mi brtan pa nang du bkag la/ oM ra ti badzra zhes bya ba'i snying po brjod pas rang gi lus kyi nang na gnas pa'i ye shes kyi sems dpa' dang / rnam pa thams cad du yongs su 'khyud pa rjes su myang bar bya ba'i phyir de'i yan lag rnams dang bdag gi lus thams cad kyi rdul phra rab rnams chu dang 'o ma lta bur gcig tu gyur par rnam par bsgom mo// de la mngon par dga' ba'i yid bde ba gang yin pa de sangs rgyas rnams la dbul lo// de ltar bde ba 'dis yang dag par rdzogs pa'i sangs rgyas rnams bde bar gyur cig ces bde ba yongs su bsngo ba 'di ni 'og nas 'chad pa'i mchod pa gsum la yang sbyar bar bya'o// rab tu gsang ba'i mchod pa dang po ste/ ji skad du/ lus kun yongs su 'khyud pa ni// rang byung rnams kyi bde mchod pa// phul na myur du 'gyur ba ni// de ni rdo rje sems dpa' 'dra// zhes gsungs so// de nas rA ga badzra zhes bya ba'i snying po rjes su dran par byas nas rang gi lus kyi nang na gnas pa'i rang gi lha'i bye brag de nyid dang kun du sbyor ba mi nyams par bya ba'i phyir ji ltar rtogs pa'i yon tan mngon du byed pa'i rjes su chags pa'i brtan pa'i mtshan nyid 'dzin pa dam pos yang dang yang du mi gnyis pa'i ting nge 'dzin gyis blta bar bya ba 'di ni rab tu gsang ba'i mchod pa gnyis pa ste/ ji skad du/ brtan par chags pa kun sbyor ba// dang por 'dzin pa'i bde ba ni// sangs rgyas rnams la phul na yang // rdo rje rin chen lta bur 'gyur// zhes gsungs so// 'dir dam por 'dzin zhes bya ba ni mi 'chor bar 'dzin pa la bya'o// de nas oM pra ti badzra zhes bya ba'i snying po rdo rje tshig gis brjod la 'di ltar rnam par brtag go// ji ltar bdag gis ye shes rnam par grol ba'i sgo 'di rang bzhin gyis 'od gsal ba yin du zin kyang // glo bur gyi nyon mongs pa'i mun pas khebs te/ 'on kyang nyon mongs pa'i dri ma de rnams don dam par rang bzhin med pas bdag gi ye shes snang ba'i sgo 'di yongs su dag pa nyid de/ de bas na rang gi lha'i ye shes yongs su dag pa chags pa med pa rnam par grol ba'i sgo dang cha mnyam pas gcig go snyam du bsams te de ltar bdag dang lha'i rnam par grol ba'i sgo gnyis gcig tu mos pa'i mtshan nyid rnam par grol ba sprad pa byams pa'i bde ba la kun du chags pa brtan par bsgom pa 'di ni rab tu gsang ba'i mchod pa gsum pa ste/ ji skad du/ byams pa'i bde la brtan par chags// sprad pa'i bde ba mchog rnams ni// sangs rgyas rnams la phul na yang // rdo rje chos dang 'dra bar 'gyur// zhes gsungs so// sprad pa ni 'dir rang gi dam tshig gi sems dpa' dang / ye shes kyi sems dpa'i mtshan nyid kyi rnam par thar pa'i sgo gnyis sbyar ba'o// de nas karma badzra zhes brjod la 'di ltar rnam par brtag go// gang gi phyir lha'i gzugs kyi sku dang ye shes kyi sku dag dang / bdag dang rnam pa thams cad du gcig ste/ de bas ni 'di gnyis kyi dbang po gzugs yod pa dang / gzugs med pa thams cad mnyam par gzhag pas gcig tu gyur pa'i mtshan nyid du gyur pas/ bdag gi lus de dang / ye shes kyi sems dpar gcig tu gyur pa'i nga rgyal rab tu bsgom pa 'di ni rab tu gsang ba'i mchod pa bzhi pa ste 'di skad du/ dbang po gnyis ni mnyam sbyar ba'i// sbyor ba'i bde ba thams cad du// mchod pa nges par phul na ni// rdo rje las dang 'dra bar 'gyur// zhes gsungs so// dbang po gnyis zhes bya ba ni bdag gi lus kyi dbang po rnams dang / bdag gi lus kyi nang na gnas pa'i ye shes kyi sems dpa'i dbang po'i tshogs thams cad yin par shes par bya'o// 'dir yang go rims bzhin du de bzhin gshegs pa dang / rin po che dang / pad+ma dang / las kyi rigs rnams kyi bye brag gis rang gi lha'i ye shes kyi sems dpa' dang bdag dang mi gnyis par gyur te/ dam tshig gi sems dpa' dang gcig tu gyur pa la rab tu gsang ba'i sgrub pa'i mchod pa 'di bzhi bstan mod kyi/ 'on kyang gang yang rung ba'i rigs su gtogs pa'i rang gi lha gang yang rung ba gcig gi phyag rgya chen po la sogs pa sgrub pa pos kyang rab tu gsang ba'i mchod pa 'di bzhi char go rims snga ma bzhin du sbyar dgos te/ gang gi phyir ye shes kyi sems dpa' bdag dang mi gnyis pa'i rnal 'byor pa thams cad la rjes su chags pa la sogs pa rab tu gsang ba'i mchod pa'i yon tan 'di rnams kyis rang gi sems kyi rgyud la brlan na 'gal ba med do// khyad par du ni rang gi rigs su gtogs pa'i rab tu gsang ba'i sgrub pa'i mchod pa bdag la gnas pa'i ye shes kyi sems dpa' la lhag par bya'o zhes rnal 'byor gyi rigs pa mkhas pa'i slob dpon rnams 'chad do// de nas de ltar rang gi lha bdag gi lus la chu dang 'o ma lta bur gcig tu gyur pa la/ oM su ra ta s+t+waM zhes bya ba'i snying po 'di brjod cing dbang du gyur par bya ba'i phyir/ ji srid 'dod par bsgom mo// ji skad du/ 'dod pa bsten pa bde ba bdag // rab tu dga' ba khyod ces smras// rdo rje sems dpa' bsgrub bya ba// de nyid bskul bas bzlas brjod bya'o// de nas mtshan thog thag tu bzlas brjod byas na/ de nas nang par de bzhin gshegs pa thams cad du 'gyur ba la sogs pa'i dngos grub mchog 'thob po zhes gsungs so// rang gi rigs kyang dam tshig gi phyag rgya dang ji ltar 'dod pa'i ting nge 'dzin rnams dang las rnams bsgrub pa la yang rim pa 'di thams cad sbyar bar shes par bya'o// khyad par du rang gi rigs kyi dam tshig gi phyag rgya sgrub pa la snga ma bzhin du yang ri mo'i sku gzugs kyi spyan sngar de bzhin gshegs pa'i rigs kyi rdo rje sems ma'i phyag rgya bcings te mi dgrol bar de bzhin du dus bzhi pa sbyor bas rang gi lha'i snying po 'bum bzlas so// de nas tha mar de bzhin du ri mo'i sku gzugs kyi spyan sngar rdo rje ma'i phyag rgya de nyid bcings te mtshan thog thag tu bzlas brjod bya'o// bzlas brjod byed pas na phyag rgya bcings pas skyo ba bsal ba'i phyir skabs skabs su phyag rgya dgrol te slar yang bcing ngo // de ltar bzlas brjod byed pa las gal te phyag rgya bcings pa 'phar na de'i tshe bcings pas 'phar ro// de ste rab tu g.yon de'i tshe bcings pas gang 'dod pa'i gzugs de lta bur bdag nyid ston to// de ste snying ga'i phyogs su bzung ste bzlas brjod byed pa las de steng du 'phar na de'i tshe bcings pas mi snang bar 'gyur ro// de ste sgra byung na de'i tshe de bzhin gshegs pa'i rigs kyi lha thams cad kyi dam tshig gi phyag rgya bcings pa rang gi snying po dang ldan pa ji skad gsungs pa'i rang gi las rnams byed do// 'di skad du yang // de nas phyag rgya bsgrub par 'dod pa des/ de bzhin gshegs pa thams cad kyi rdo rje sems ma'i phyag rgya bcings te/ ri mo'i sku gzugs kyi spyan sngar/ ji ltar 'dod par byed cing // ji ltar bcings pa mi dgrol bar rdo rje'i tshig gis bzlas brjod 'bum bya'o// de'i mthar skyo na cung zad bkrol te/ ji lta ba bzhin du bcings nas/ mtshan thog thag tu bzlas brjod bya'o// de nas phyag rgya 'bar ram/ 'bab bam/ 'phar ram/ tshig 'byin to// de nas phyag rgya bcings pas 'phar ba dang / 'dod pa'i gzugs su gyur pa dang / mi snang ba dang / las thams cad byed do// phyag rgya thams cad kyang bcings pa tsam gyis las thams cad byed do zhes bcom ldan 'das rdo rje 'dzin pas gsungs so// zhes bya ba gsungs so// de nas ting nge 'dzin bsgrub par 'dod na/ de nas rdo rje phra mo la sogs pa gang yang rung ba'i ting nge 'dzin bsgrub pa'i snying po yid la bsgom pa dus cung zad cig tu goms par bya ste/ de nas rang gi lha'i snying po bzlas brjod bya'o// ji ltar goms par bya ba'i ting nge 'dzin bstan te/ de nas bsgom pa goms pa las ci ltar byin gyis brlab pa'i rang gi phyag rgya'i sems dpa'i gzugs su bdag bsgrub par 'dod pa na/ de'i tshe rdo rje dbyings kyi dkyil 'khor chen po'i skabs su gsungs pa'i rang gi lha'i snying po brjod cing // ci ltar mos pa'i rang gi lha'i phyag rgya chen po bsgom par bya'o// ji skad du/ de nas dngos grub mchog 'dod na/ rang gi phyag rgya'i snying pos bsgrub par bya ste/ de la yang dag par rdzogs pa'i sangs rgyas kyi dngos grub dam pa bsgrub pa'i rim pa ni 'di'o// de bzhin gshegs pa'i phyag rgya chen po'i gzugs su bdag ji ltar byas pa mngon du byas te/ sna'i thog ma'i bu ga'i nang du dbugs dgag par bya ste/ badzra d+hA tu/ zhes bya ba'i snying po brjod cing nam mkha'i nang thams cad yang dag par rdzogs pa'i sangs rgyas kyi sku phra mo rnams kyi khyad par rab tu gsal bar snang ba'i rnal 'byor gyis bsams te/ sna'i bu ga'i thog ma nas dbugs bag yangs su byung ba'i sbyor bas/ de'i rjes su 'brang ba'i yid kyis yang legs par brtags te/ yang dag par rdzogs pa'i sangs rgyas kyi sku mang po ji ltar bsams pa de dag yan lag thams cad kyi rlung rang gi lus kyi nang du 'jug pa'i tshul gyis bsdu ste/ mar sar bye ma'i nang du thim pa bzhin du rang gi snying gar gzung ngo // ji skad du/ de bzhin gshegs pa'i phyag rgya chen po bcings te/ nam mkha'i dbyings thams cad du sangs rgyas kyi gzugs byin gyis brlabs pa dang rang gi snying gar gzung ngo // tshe 'di nyid la rab tu zhi ba'i mchog sangs rgyas par 'dod pa des 'di bya'o// min na sgrub pa gong ma bzhin zhes gsungs so// de ltar las gzhan med par bsgom pa la brtson zhing lus dang ngag dang yid kyi gnas ngan len btul ba ni// ji ltar bsgom pa'i de bzhin gshegs pa'i phyag rgya chen po grub pa'i mtshan ma byung bar gyur na yang snga ma bzhin du bsgrubs pas yang dag par rdzogs pa'i sangs rgyas kyi gzugs 'dzin pa byang chub sems dpa'i rig sngags 'chang du 'gyur ro// de la 'di ni de bzhin gshegs pa'i phyag rgya chen po 'grub pa'i mtshan ma ste/ sems dpa'i byin brlabs rnal 'byor gyis// sangs rgyas gzugs su bdag bsgom pa/ ye shes rnal 'byor 'di yis ni// sangs rgyas dngos grub 'thob par 'gyur// zhes bya'o// de'i don yang 'di'o// dang por goms par byed pa'i tshe rnam pa lnga mngon par byang chub pa'i rim gyis sems ma rdo rjer byin gyis brlabs pa'i 'og tu sems dpar byin gyis brlabs pas de bzhin gshegs pa'i gzugs su bsgoms na rnal 'byor pa la de bzhin gshegs pa'i phyag rgya chen por snang bar 'gyur ro// nam de bzhin gshegs pa'i skur snang ba'i mtshan nyid phyag rgya chen po goms te sgrub tu rung bar gyur pa de'i tshe/ sems ma rdo rje bsgom pa'i tshe nyid ni de'i rnam par rtog pa med kyang de bzhin gshegs pa'i phyag rgya chen por snang bar 'gyur ro// de la sems dpar byin gyis brlab pa'i rnal 'byor gsungs pa ni 'di'o// sems dpa' dang ni thams cad bdag // bdag kyang bdag la kun du gnas// zhes bya ba yid la bya ste/ bdag rang phyag rgya chen por mngon du byed pa gang yin pa'o// de bzhin gshegs pa'i phyag rgya chen po sgrub pa'i thabs bshad zin to// de'i rigs dpal rdo rje sems dpa' la sogs pa gang yang rung ba'i phyag rgya chen po bsgrub pa'i rim pa ni 'di'o// dang por re zhig mchod pa la sogs pa'i cho ga ye shes dbab pa'i mtha'i bar du thams cad byas la/ ji ltar byin gyis brlabs pa'i rang gi lha'i phyag rgya chen po'i gzugs su bdag mngon du byas te/ rdo rje dbyings kyi dkyil 'khor chen po'i skabs su gsungs pa'i mnyes par bya ba'i sems dpa' gang yang rung ba'i snying bo rdo rje'i tshig gis yid la brjod cing sna'i bu ga'i nang nas dbugs phyi nang du rgyu ba bkag pas dbang bo'i tshogs nang du phyogs par bya zhing rjes su chags pas/ rang gi lha'i gzugs su bsgrubs la snying po'i don rtogs pas rang gi lha sems dpa' de'i gzugs bdag dang mi gnyis pa'i nga rgyal du nyi ma re re lus dang ngag dang sems la gnod pa spangs te bsgom mo// bar skabs su yang dbugs dbyung ba byas te/ rang gi lha'i gzugs rnams kyis nam mkha'i dkyil 'khor mtha' dag rab tu gang bar bya'o// khyad par du yang gang dang gang dbang po dang dran pa'i spyod yul du 'ong ba de dag thams cad mnyes par bya ba'i phyag rgya chen po sems dpa'i gzugs su bsgom mo// de dag sems pa na yang 'di ltar yid la bya'o// 'di rnams thams cad ni bdag gi rnam par rtog pa las byung ba ste/ ji ltar rnam par brtags pa de bzhin du so sor snang bar 'gyur mod kyi// rigs pa dang lung dang 'gal bas 'di rnams kyi ngo bo nyid ni gang yang don dam par ngo bo nyid yod pa ma yin no snyam du bsam mo// de nas yang rlung dang bcas pa'i yid de slar bsdus nas/ de bzhin du bdag tu gyur pa'i rang gi phyag rgya'i sems dpar dmigs par bya'o// de dag thams cad rgyud 'di las phyag rgya chen por mnyam par gzhag ste/ de nyid chen po kun zlos shing // gnas der thams cad bdag nyid du// sems dpa'i rnal 'byor gyis bsgom mo// zhes gsungs so// rim pa ni 'dis bsgom zhing ji srid de bzhin gshegs pa'i rigs kyi phyag rgya chen po'i dngos grub kyi mtshan ma byung gi bar du goms par bya'o// de la 'di ni phyag rgya chen po'i dngos grub nye bar gyur pa'i mtshan ma gsungs pa ste/ nam mkha' 'am yang na phyogs gzhan du// dkyil 'khor dkar po ser po dang // rang gi phyag rgya sems dpar bdag // mngon sum bzhin du mthong bar 'gyur// zhes bya'o// de bzhin du dngos grub rab tu nye bar gyur pa na/ gzhan yang ji skad du gsungs te/ rdo rje sems dpa' la sogs pa/ zla ba'i dkyil 'khor 'od bcas pa// dngos grub dus na rang gi gzugs// bdag la thog mar ston par mdzad// ces bya ba'o// de nas de bzhin du mchod pa'i cho ga byas te/ nub gcig de bzhin du ting nge 'dzin la gnas na rang gi lha byon nas/ rang gi phyag rgya chen po'i gzugs su grub pa de la stsol to// de bzhin du bsgoms pa las gal te nam zhig de'i sgom pa'i lam zhan pas rang gi lha'i phyag rgya chen po grub pa mngon du gyur pa'i mtshan ma med par gyur na yang // de'i tshe sngar bshad pa'i mngon par shes pa'i ye shes dang / tshe dang stobs dang lus bzang po la sogs pa'i mtshan nyid kyi dngos grub rnams nan tan byas kyang de las 'byung bar 'gyur te/ 'di skad du/ yang phyag rgya chen po bsgom pa'i phan yon bsngags pa'i skabs su/ tshe 'di nyid la dam pa yi// mkhas pa'i go 'phang gang 'dod pa// des na bdag gis 'di bya'o// min na dngos grub gong ma bzhin// zhes gsungs so// de bzhin gshegs pa'i phyag rgya chen por sgrub pa sngar gsungs pa la yang de bzhin du shes par bya'o// 'di ni de bzhin gshegs pa la sogs pa'i phyag rgya chen po la sogs pa sgrub pa'i cho ga / rdo rje dbyings kyi dkyil 'khor chen po'i skabs su gsungs pa ste bshad zin to// der gsungs pa'i dam tshig dang chos dang las kyi phyag rgya rnams sgrub pa'i rim pa ni 'di nyid do// 'bras bu yang phal cher 'di nyid de/ khyad par du ni dam tshig la sogs pa'i phyag rgya gsum rnams bsgrub pa la/ sngar gsungs pa'i rim gyis dam tshig sems dpa'i rnal 'byor dang ye shes dbab par bya ste/ de nas bsgrub par bya ba'i phyag rgya bcings la bsgrub po// de la dam tshig gi phyag rgya sgrub pa la ni rang gi lha'i dam tshig gi phyag rgya bcings te/ phyag rgya de nyid kyi rang gi gzugs rang gi snying gar bsams te/ sngar gsungs pa'i snying po de nyid brjod cing bdag gi lha'i dam tshig gi phyag rgya 'di ni de bzhin gshegs pa'i ye shes rdo rje las gyur pa'i gzugs te/ de bas na bcom ldan 'das rdo rje sems dpa' de bzhin gshegs pa'i ye shes kyi phyag rgya rdo rje'i mtshan nyid dang bcas pa/ mi shigs mi chod pa de bzhin du bdag kyang mi shigs mi chod pa'o// zhes sems shing de ltar nyi ma re bsgom pa'o// lhag ma rnams ni cho ga snga ma nyid 'dir sbyar bar bya ste/ ji skad du/ ji ltar rdo rje 'dzin grub na// de bzhin bdag ces bsgoms na ni// sangs rgyas mkhas pa thob par 'gyur// min na 'grub pa gong ma bzhin// zhes gsungs so// de bzhin du chos kyi phyag rgya sgrub pa'i khyad par yang 'di'o// snga ma bzhin du bdag rang gi lha'i sems dpar byas pa'i lce la rdo rje rtse lnga pa bsgom mo// de yang rang gi lha'i chos kyi phyag rgya sngar bshad pa bsams te/ chos thams cad ma skyes pa'o zhes bya ba spyi'i chos kyi phyag rgya'i don mos par bya ste/ snying po brjod la/ ji srid chos kyi phyag rgya 'di rnams grub pa'i mtshan ma ji skad du gsungs pa byung gi bar du bsgom mo// lhag ma ni snga ma bzhin no// ji skad du/ chos kyi phyag rgya bsgrub pa'i skabs su/ chos rnams thams cad rang bzhin gyis// dag pa zhes bya'i tshig smras na// sangs rgyas mkhas pa thob par 'gyur// min na grub pa gong ma bzhin// zhes gsungs so// rang gi lha'i las kyi phyag rgya sgrub pa'i khyad par yang // de bzhin du rang gi lha'i dam tshig sems dpar nga rgyal byas te/ rang gi las kyi phyag rgya bcings la/ snying gar rdo rje rgya gram bsgoms te 'di ltar bsams mo// chos thams cad thog ma nas ma skyes pas rang bzhin gyis rnam par dag pa ste/ de bas na las thams cad kyang don dam par rang bzhin gyis ma skyes pa ste/ gzhan du rnam par brtags pa tsam mo// de bas na ji ltar rnam par brtags pa de bzhin du las kyi dngos grub rnams 'byung ngo zhes de ltar yid la bya ste/ rang gi snying po brjod cing bsgom mo// lhag ma ni snga ma bzhin te/ ji skad du/ de bzhin kun du dag pas na// las kun rnam par spyangs na ni// sangs rgyas mkhas pa thob par 'gyur// min ni grub pa gong ma bzhin// zhes gsungs so// dam tshig dang chos dang las kyi phyag rgya bsgrub pa'i rab tu sbyor ba ni// de bzhin gshegs pa rnams dang / de'i rigs kyi dang 'dra ste/ de bas na gcig tu bstan pa nyid du gsungs so// de'i 'bras bu ni sangs rgyas mkhas pa 'thob po zhes bya ba'o// khyad par du ni de bzhin gshegs pa'i phyag rgya thams cad bsgrub pa la 'jug pa ni/ ji ltar sgrub pa'i de bzhin gshegs pa'i gzugs nyid bdag tu bsgyur ba'am mdun du bsams te/ mtshan yal nangs su phyag rgya snying po zlos shing bsgrub par bya ste/ ji skad du/ de bzhin gshegs pa'i dngos grub mchog sgrub pa'i skabs su// bdag la'am yang na mdun du ni// sangs rgyas rjes dran bsgom pa'o// phyag rgya thams cad bcings na ni// de nas de ma thag tu 'grub// ces sangs rgyas bcom ldan 'das kyis gsungs so// de bzhin gshegs pa'i rigs kyi sems dpa' chen po rnams kyi phyag rgya chen po la sogs pa sgrub pa la ni dam tshig sems dpa'i rnal 'byor la sogs pa sngon gyi dus su bya ba'i cho ga thams cad byas te/ bdag ni 'dod pa'o zhes bsgom zhing sgrub pa'i mtshan mo phyag rgya'i snying po bzlas so// ji skad du/ de bzhin gshegs pa'i rigs kyi dngos grub mchog gi rgyud kyi skabs su/ phyag rgya thams cad bsgrub pa ni// bdag ni 'dod pa'o zhes bsgom zhing // rdo rje zlos pa'i sbyor ba yis// dngos grub mchog rnams thams cad grub// ces bcom ldan 'das rdo rje sems dpas gsungs so zhes gsungs so// da ni lha'i mig la sogs pa mngon par shes pa rnams kyi rang gi yul brtags pa'i sbyor ba rnams bshad par bya'o// de la rnal 'byor ba grub pa'am ma grub pa yang rung ste/ dang por rdo rje phra mo'i ting nge 'dzin dbang du byas nas/ rang gi lha'i dam tshig sems dpa'i rnal 'byor ye shes dbab pa'i mtha'i bar du mngon du byas te/ gzugs gang yul gzhan gyis chod pa'am/ khang pa dang ri dang rtsig pa la sogs bas bsgribs pa rnams lha'i mig gis mthong bar 'dod pa de mdun na gnas pa bzhin du gzugs kyi rnam par rtog pa mos par byas nas de mthong ba'i yid la bya ba bsgom par bya ste/ shes par bya ba'i gzugs kyi dngos po de la snang ba dang bcas pa'i mig gi dngos pos so sor snang ba'i rnam par rtog pa 'jug par bya'o// de nas de'i rnam pa gnyis kyi yid lha'i mig gi mngon par shes pa 'byung ba'i de ma thag pa'i rkyen nye bar skye ste/ gang la ji ltar 'dod pa'i gzugs rig pa rab tu gsal bar snang ba sngon po dang ser po dang dkar po la sogs pa'i gzugs kyi rnam par shes pa rnal 'byor pa la dogs pa med par 'byung ngo // gang de lta bu'i rgyu rkyen tshogs pa mngon du byas shing bsgoms pa'i mthu bskyed pa las ma grub pa'i rnal 'byor pa yang yul la sogs pa thag ring po na gnas pa'i gzugs la sogs pa'i dngos po rnams mdun na 'dug ba bzhin du de'i rnam par snang ba'i rnam par shes pa skye bar 'gyur ba de lta bu ni chos nyid de// tha na de lta bu'i rnam par rtog pa dang ldan pa'i rnal 'byor nyid las kyang // de'i don mi slu ba la sogs pa bden pa'i rmi lam mthong bas kyang // de'i don nyams su myong ba dogs pa med par 'gyur ro// lha'i mig gi mngon par shes pa bskyed pa'i cho ga 'di thams cad lha'i rna ba'i mngon par shes pa la sogs pa'i sbyor ba yang shes par bya ste/ khyad par du ni lha'i rna ba'i mngon par shes pa la rna ba'i mngon par shes pa mngon par shes pa mngon du bya'o// yul ni yul gzhan la sogs pas mchod pa dang / tha na grog sbur la sogs pa'i sgra'i bye brag rnams kyang thos pa'o// ji skad du yang rgyud las lha'i mig dang lha'i rna ba gnyis kyi yul gyi bye brag 'byung ba/ phyag rgya chen por mnyam gzhag ste// mig gi rnam par shes pa btang // de yis cung zad gang babs pa// rab tu ring ba'ang mthong bar 'gyur// de bzhin du/ phyag rgya chen por mnyam gzhag ste// rna ba'i rnam par shes pa btang // de yis dgos pa gang bsams pa// rab tu ring ba nas kyang thos// zhes gsungs so// gzhan gyi sems shes par 'dod pa'i rnal 'byor pas kyang // bdag rang gi lha'i phyag rgya chen por cho ga bzhin du byas nas// gang gi sems yongs su shes par 'dod pa der rab tu thag ring po na gnas kyang mdun na gnas pa bzhin du mos pa bya ste/ de'i sems can ci 'dra ba zhig ces rnam par brtags nas/ rnal 'byor gyi mthus de'i bsam pa dang rjes su mthun pa'i yid kyi rnam par rtog pa'i rang bzhin tu gsal ba rnal 'byor pa la 'byung ste/ gang las gzhan gyi sems kyi rnam par rtog pa dogs pa med par 'gyur ba ste/ gang gi phyir bsam gtan pa rnams kyi yul ni bsam gyis mi khyab pas 'dir mi rigs pas mi brtag go// 'di skad du yang // phyag rgya chen por mnyam gzhag ste/ yid kyi rnam par shes pa btang // de yis sems can gang brtags pa// de yi sems can de yis rig // ces gsungs so// de bzhin du bdag dang gzhan gyi tshor bas snga ma shes par 'dod pa'i rnal 'byor pas phyag rgya chen po de bzhin du bcings te/ yid kyis bdag gam pha rol gyi gzugs brtag cing de'i sngon rol ni bdag gam sems can de'i tshe ci 'dra ba zhig ces bsgom pa'i rnal 'byor byas na grub pa'i rnal 'byor pa 'ga' zhig bdag dang gzhan gyi sngon gyi gnas rjes su dran par 'gyur ba ma yin gyi/ rnal 'byor gyi mthus ma grub pa yang rtse gcig pa'i phyir de lta bu'i sbyor bas rmi lam bzhin du sngar 'das ma thag pa la sogs pa'i tshe rabs so sor snang bar 'gyur te/ 'di skad du yang // phyag rgya chen por mnyam gzhag ste// bdag gam yang na gzhan yang rung // yid kyis gzugs 'di mthong ba yang // gang na tshe 'ongs de ru btang // zhes gsungs so// rdzu 'phrul gyi mngon par shes pa'i bye brag ni nam mkha' la 'gro ba dang / mi snang ba dang / gzugs sna tshogs pa dang / bsgribs pa dang ma bsgribs pa dang / nam mkha' la rgyang ring du myur du 'gro ba dang / ri dang grong khyer la sogs pa'i phyi rol gyi dngos po rnams sprul pa byed pa dang 'jim pa la sogs pa'i rdzas la gser la sogs pa'i dngos por bya ba dang / mi gnas pa'i dngos po la yang lo du mar 'dug tu rung bar bya ba'i la sogs pa rdzu 'phrul gyi bye brag de lta bur 'dod pa'i rnal 'byor pas snga ma bzhin du rang gi lha'i phyag rgya bcings te/ nam mkha' la 'gre pa la sogs pa gang yang rung ba'i rdzu 'phrul gyi yul mngon du byas te/ de'i rnam par bsgom pa ji srid ji ltar 'dod pa'i rdzu 'phrul yang dag par byung bar gyur pa de srid kyi bar du bya'o// 'di skad du yang // phyag rgya chen por mnyam gzhag ste// rdzu 'phrul gang dang gang 'dod pa// gang dang gang du de nyid ni// mnyam par gzhag pas blta bar bya// zhes gsungs so// gzhan gyi sems kyi rang bzhin yongs su shes par bya ba'i sbyor ba gzhan yang 'di lta ste/ de la de bzhin gshegs pa'i phyag rgya chen po bcings nas 'di ltar byin gyis brlab par bya'o// sems can de'i rang bzhin ci 'dra ba de 'dra ba'i gzugs nyid du bdag gi snying ga'am mdun du dpal rdo rje sems dpa' ston par gyur cig ces de ltar bsams la rang gi snying ga'am mdun du rdo rje sems dpa' mthong bar bsgom pa ni ji srid sems can de'i sems ci 'dra ba de'i rnam par rdo rje sems dpa' rab tu snang bar gyur gyi bar du bsgom par bya'o// de la nam rdo rje sems dpa' shel bzhin du dag par snang bar gyur pa de'i tshe/ sems dag cing rnyog pa la sogs pa'i nyes pa med par shes par bya'o// nam yang dung dang me tog kun da dang / gangs dang zla ba dang 'o ma bzhin du dkar bar dpal rdo rje sems dpa'i ting nge 'dzin snang ba de'i tshe rab tu dngas shing nyon mongs pa dang / nye ba'i nyon mongs pa thams cad dang bral bar shes par bya'o// de ste me tog ban du dzI ba ka dang / le brgan la sogs pa'i kha dog 'dra bar rdo rje sems dpa'i ting nge 'dzin snang bar gyur pa de'i tshe/ gzhan gyi sems rjes su chags par shes par bya'o// 'on te ting nge 'dzin de'i kha dog ci 'dra ba de'i kha dog nag por snang na de'i tshe khros par shes par bya ste/ ji skad du/ rdo rje sems dpa'i ting 'dzin gnas// zla ba'i kha dog rab 'byor pas// de yi kha dog ci 'dra rig // de bzhin 'jig rten de yis rig // dag na skye bo dag par shes// dkar na yang ni rab tu dang / dmar nag rab tu zhen cing khro/ kha dog ci 'dra de yi bdag // ces gsungs so// de bzhin gshegs pa'i rigs la yang cho ga 'di nyid de/ 'di skad du yang // phyag rgya chen por mnyam gzhag pa// zla ba'i dkyil 'khor 'od dang bcas// rang gi lus de ji ltar shes// de bzhin 'gro ba'i yid shes so// zhes gsungs so// de bzhin du gal te 'ga' zhig 'gro ba'am 'ong bar shes par 'dod na de'i tshe de dang rjes su mthun par smon lam btab ste/ ji srid mnyam par gzhag pas lag pa la sogs pas 'gro ba'am 'ong ba'i sbyor ba byed pa'am/ rang g.yo bar snang bar gyur pa de srid du bsgoms te de nas de bzhin du shes par bya'o// ji skad du/ mnyam par 'jog pa 'di dag ni// 'gro ba dang ni 'ong ba'am// g.yo ba dag kyang byed par ni// ji ltar mthong ba de ltar 'ong // sems can gang dang gang dag gis// mnyam par gzhag ste bsams na ni// de dang de dag de bzhin du// sems ni thams cad nyid 'gyur zhes// zhes bcom ldan 'das dpal rdo rje sems dpas gsungs so// zhes bya ba la sogs pa rdo rje dbyings kyi dkyil 'khor chen po'i skabs su gsungs pa bsgoms pa las byung ba'i dngos grub rnams gsungs te/ rgya cher ni rgyud nyid las shes par bya'o// 'dir ni rnal 'byor pa rnams dga' bar bya ba'i phyir de rnams las cung zad tsam zhig bdag gis btus par rig par bya'o// de bzhin gshegs pa'i rigs kyi bsgom pa'i dngos grub mdor bsdus pa'o// // da ni bzlas brjod kyi sbyor ba'i dngos grub rnams bshad par bya ste/ 'dir yang de bzhin gshegs pa'i rigs kyi rdo rje dbyings kyi dkyil 'khor chen po'i skabs su gsungs pa'i dngos grub rnam gnyis bshad mod kyi/ 'on kyang bzlas brjod kyi skabs su bshad pa'i dngos grub kyi cho ga 'di la/ de las gzhan pa'i rigs rnams kyi skyil mo krung la sogs pa'i cho ga'i skabs su ma bab kyang bshad par bya ste/ de la rnal 'byor pa rnams mkhas par bya ba'i phyir ro// de la gal te gang yang rung ba'i rigs kyi lha'i snying po la sogs pa bzlas brjod byed pa la brtson pa rigs so so'i snying po dang / phyag rgya dang / gsang sngags dang / rig sngags rnams kyi bzlas brjod kyi skabs su gsungs pa'i dngos grub 'dod pa'i rnal 'byor pa gang yin pa des/ rang gi rigs dang mthun pa'i rang gi lha'i dam tshig sems dpa'i rnal 'byor ji ltar byas pa'i bdag tu gyur par mngon du bya ste/ ji ltar 'dod pa'i rigs gzhan dang rjes su mthun pa'i skyil mo krung la sogs par 'dug pa'i rigs gzhan gyi so sor nges pa'i lus dang ngag dang yid kyi sbyor ba des/ 'dir rang gi rigs su gtogs pa'i snying po la sogs pa bzlas brjod bya'o// de la rgyal ba'i rigs kyi snying po la sogs pa zlos pa po rnams kyi 'dug pa'i bye brag gsungs pa/ ji ltar bris pa'i rjes mthun par// gang yang rung ba'i skyil mo krung // 'dug nas rab tu bsgrubs na ni// sems dpa' chen po rab tu 'grub// rgyal ba'i rigs la sems dpa'i skyil mo krung du bya'o zhes gzhan dag las gsungs so// rang gi rkang g.yas rtse mo ni// pang pa g.yon pa'i steng du bzhag// 'di ni sems dpa'i skyil mo krung // dngos grub kun la 'os pa yin// zhes bya'o// rdo rje'i rigs la ni/ ji ltar bris pa'i rjes mthun par// g.yon brkyang tshul du rab gnas te// rab tu khros pas bsgrubs na ni// dogs pa med par 'grub par 'gyur/ pad+mo'i rigs la ni/ rdo rje skyil mo krung 'dug la// lag gnyis rdo rje bcings pa ste// ting nge 'dzin gyi lus byas nas// pad+ma las byung bsgrub par bya'o// rin chen 'byung gnas kyi rigs la/ langs sam yang na 'dug kyang rung // 'chag gam ji ltar gang yang rung // rdo rje snying por dbang bskur bas// grub par gyur pa dgos pa med// ces bya ste/ 'di ni rigs bzhi'i bzlas brjod dang bsgom pa la brtson pa rnams kyi rang gi rigs kyi bye brag ji lta bar lus kyi dbyibs kyi mtshan nyid bstan pa ste/ rigs bzhi char gyi sbyor ba bstan pa spyir bshad pa'o// de bzhin du rdo rje dang / khro bo dang 'bar ba dang byams pa'i lta ba dang / lta ba bzhi'i spyi'i mtshan nyid kyang 'di lta ste/ de la 'di ni rdo rje lta ba'i mtshan nyid do// rdo rje lta ba'i chags pas su// rab tu dga' ba chags pa'i mig // de yis bud med la bltas na// dbang du 'gyur bas nges pa'o// bud med ces bya ba ni 'dir rang gi lha'i phyag rgya chen po la sogs par shes par bya'o// 'bar ba'i lta ba ni/ rab tu myur ba g.yo ba'i mig // mig gi rdzi ma 'dren pa ni// 'bar ba'i lta ba zhes su gsungs// 'gro ba thams cad dgug pa'o// khro bo'i lta ba ni/ khro gnyer bsnyer bas rab tu 'jigs// khro bo'i lta bas rab tu 'dzum// khro bo'i lta bar mnyam bzhag na// khams gsum dag kyang 'jig par byed// byams pa'i lta ba ni/ ri rab lhun po'i brag chen ltar// brtan zhing mi 'dzum pa yi mig // byams pa'i lta ba yin par bshad// rims nad gdon dang dug rnams sel// lta ba 'di rnams kyang so so'i snying po gang yin pa dang ldan par rang gi lha'i rnal 'byor du gnas pa'i rnal 'byor pas sbyar na dbang du bya ba dang / dgug pa dang / gzhug pa dang / rims nad dang gdon la sogs pa sel ba'i las sngar gsungs pa'i rnams byed do// de la snying po ni 'di rnams so// badzra dr-iSh+Ti maT/ badzra dr-iSh+Ti aM ku sha dza/ kro d+ha dr-iSh+Ti hUMHdip+ta dr-iSh+Ti ma Ta// snying po dang phyag rgya dang gsang sngags dang / rig sngags rnams kyi tshig gi bye brag cho ga bzhin du ji ltar brjod pa'i mtshan nyid kyang // de bzhin du gsang sngags yid la brjod pa dang / tshig tu brjod pa rnam pa gnyis so// de la yid la brjod pa yang mtshan ma dang bcas pa dang / mtshan ma med pa'i bye brag rnam pa gnyis te/ de la 'og nas byung ba'i mtshan nyid ting nge 'dzin gyi tshig gi rang bzhin ni mtshan ma dang bcas pa'o// de las gzhan pa yid la brjod pa'i mtshan nyid ni shes rab kyi pha rol tu phyin pa'i rnal 'byor las bshad par bya'o// tshig tu brjod pa ni rigs bzhi'i bye brag gi tshig rnam pa bzhi ste/ de la de bzhin gshegs pa'i rigs kyi ni// lce yi thog ma cung zad g.yo// so dang mchu gnyis sbyar nas su// rtog pa thams cad bsgrub par bya// rdo rje'i tshig ni sgra med pa'o// zhes bya'o// rtog pa thams cad ces bya ba yang 'dir sangs rgyas dang rdo rje 'dzin pa la sogs pa'i rigs thams cad du gtogs pa'i lha'i bye brag la bya ste/ sems can gyi don grub par bya ba'i phyir sangs rgyas thams cad kyi de dag de lta bur brtags pa'i phyir ro// don 'di yang // de la mi rtog rtog pa'i bdag // rtog pas brtags pa las byung ba// rdo rje sems dpa' sems dpa' che// de bas rtog pa zhes bya'o// zhes gsungs so// de bas na rdo rje sems dpa' bdag nyid de bzhin gshegs pa la sogs pa thams cad kyi rigs kyi lha rnams su gyur nas/ sems can gyi don gyi dbang gis de lta bur gnas te/ de bzhin gshegs pa thams cad dang / rigs kyi lha thams cad la rtog pa zhes bya ba'i sgrar brjod par nges so// de bas na rdo rje'i tshig ni lha rnams thams cad kyi spyi'i yon tan no zhes bstan to// de'i phyir rigs thams cad spyi'i rgyud bstan pa nas/ phyag rgya chen po'i sbyor ba ni// rang gi sems dpa'i ting 'dzin gyis// rdo rje tshig dang lta ba yis// dngos grub mchog ni myur du 'thob// ces bstan to// 'dir yang de bzhin gshegs pa'i rigs la tshig gzhan 'dir ma bstan pas/ rdo rje'i tshig nyid dang sbyar ro// de las gzhan pa'i rigs rnams las ni/ rdo rje'i tshig dang bshad pa 'di las gzhan pa'i tshig gi bye brag 'og nas 'byung ba'i mtshan nyid du shes par bya'o// de bzhin gshegs pa rnams kyi yang rang gi rigs kyi spyi'i chos dang 'brel cing bye brag tu ma bstan pas rdo rje'i tshig nyid du bshad par bya'o// de bas na de bzhin gshegs pa dang bcas pa'i rigs ni de bzhin gshegs pa'i rigs te/ de bzhin gshegs pa dang rigs rnams yin pas na/ de bzhin gshegs pa'i rigs zhes bshad par bya'o// rigs zhes bya ba'i sgrar bye brag tu ma phye yang de bzhin gshegs pa rnams rigs dang nye ba nyid kyis gzung bar bya'o// de ltar na de bzhin gshegs pa yang tshig gis bskul ba nyid kyis rdo rje'i tshig dang 'brel par byas par 'gyur ro// gzhan dag las de bzhin gshegs pa rnams kyi ldem po ngag gi ting nge 'dzin gyi tshig rdo rje'i tshig ces 'byung bas bde bar gshegs pa rnams kyi tshig gzhan rnams kyang yod par mngon no// de bzhin du de bzhin gshegs pa'i rigs kyi yang gzhan dag las/ de lta bu'i gsang sngags rig sngags bzlas brjod bya ba'i rjes su mthun par tshig gzhan du gsungs pa/ rnga ltar thab pa'i sgra 'byin pa/ de bzhin gshegs pa'i rigs su bshad// ces bya'o// de bzhin du bcom ldan 'das rab tu dga' ba'i sgom pa'i sbyor ba la yang // gzhan dag tu hUM zhes bya ba la sogs pa bsgom pa'i snying po brjod pa'i phyir tshig gi mtshan nyid gsungs pa/ sna ru glu ni glu kun gyis// gsang ba rab tu dga' ba'i tshig // ces bya'o// yang gsungs pa/ sna glu 'dren pa la sogs pa// glu rnams kun gyis ci dga' bar// rdo rje dga' ba'i tshig gis ni// glu mkhan dang por blang bar bya// zhes bya ste/ hU~M zhes bya ba'i glu ni 'dir glu mkhan dang por dgongs so// tshig 'di nyid gzhan dag las glu'i tshig ces 'byung ste/ 'dren pa'i sogs dang po'i rnams// blangs na glu yi tshig ces bsgrags// zhes bya'o// khyad par du yang 'dir phyag na rdo rje'i glu'i tshig gis bzlas par bstan to// rdo rje rigs la bzlas brjod byed pa rnams kyi tshig gi mtshan nyid kyi khyad par bshad zin to// // pad+ma'i rigs la ni// dbugs med rab tu phra ba'i tshig // rab tu yongs su gsal ba ste// bzlas brjod thams cad de bzhin 'grub// ting 'dzin ye shes las byung ba'o// zhes bya'o// gzhan dag las ni ting nge 'dzin gyi tshig pad+ma'i rigs kyi yin no zhes bshad do// rin po che'i rigs la ni// rab tu gsal ba'i tshig gis ni// phyag 'tshal ba la 'dun pa yis// cho ga 'di yis bzlas pa ni// sgra yi tshig ces kun du grags// zhes bya'o// rdo rje la sogs pa'i rigs kyi bdag po rnams kyang de bzhin gshegs pa bzhin du rang gi rigs kyi tshig nyid du shes par bya ste/ lha'i bye brag yongs su bzung ba las tshig gi bye brag rnams shes par bya'o// de ltar rgyud gzhan las grags pa bzhi las lhag pa'i tshig gi bye brag rnams kyang tshul 'di las gsungs pa'i rigs bzhi'i tshul du gtogs te/ tshig rnams pa bzhi'i phyir te bsgrub pa'i bzlas brjod rnam pa bzhir bshad do// 'dir yang khro bo dang / phra ba dang / sgra'i tshig rnams rdo rje la sogs pa'i rigs la myur du 'grub par byed par khyad par du bkod pa'o// rdo rje'i tshig ni rigs rnams thun mong pa ste/ de'i yon tan khyad par med pa'i phyir ro// de bas kyang yid kyi bzlas pa rab tu lhag pa dang thun mong ba ste/ gar gtogs pa'i khyad par bshad pa'i phyir ro// de bzhin du yang tshul gzhan dag las// yid kyis su ni bzlas par bya// gal te na yang shu bur bzlas// zhes bya ba spyir bshad do// de yang mtshan nyid 'dir ma gsungs kyang phyag rgya chen po la sogs pa bsgoms pa'i dngos grub kyi snying po rnams yid la bsam pa'i mtshan nyid gtso bor shes par bya'o// gang gi phyir phyag rgya chen po la sogs pa bsgom pa'i tshe/ ji skad du gsungs pa'i dam tshig rnams kyis bsgom pa'i snying po rnams brjod pa'i zhar gyis/ ji skad du gsungs pa'i tshig la zhen pa'i yid ni gcig kho nar bsgom par bya ba'i dngos po rab tu gsal bar mi 'gyur ro zhes gsungs so// gang yang rigs kyi bye brag las tshig gi mtshan nyid rnam pa bzhir gsungs pa 'di ni/ bzlas pa'i skabs nyid du gtsor bstan par shes par bya'o// gang gi tshe rnal 'byor gyi tshul gzhan las gsungs pa'i mtshan nyid// de bzhin gshegs pa rnams kyi ting nge 'dzin gyi tshig // rdo rje'i tshig go zhes bya ba 'dir sbyar na de'i tshe de bzhin gshegs pa rnams kyi yid kyi bzlas brjod nyid du bshad par rig par bya'o// ji ltar zhe na/ mnyam par gzhag pa'i tshig ni rang gi brjod pa nyid du rnal 'byor la mkhas pa rnams 'chad do// de bas na/ rgyal ba rnams kyi yid kyir bshad// tshig tu de yi rigs la sogs// rdo rje khro bo sgra chung ba'i// tshig rnams kyis ni phal cher bzlas// zhes bya ba ni bsdu ba'i tshigs su bcad pa'o// rnal 'byor pa rnams kyi tshig gi yul gyi bye brag rnams bshad zin to// yid kyi bye brag kyang re zhig // de bzhin gshegs pa rnams kyis ni// 'dod pa la sogs bde ba kun// rtag tu bdag gi snying la gnas// e ma ho sems can don zhes pa// gang phyir chags dang bral ba'am chags// zhes bya ba'o// rgyal ba'i rigs la ni// 'dod pa bcom ldan rtag pa ste// sems can kun la bde stsol ba// rdo rje sems dpa' nyid bdag ces// bsgoms na 'grub pa nyid du 'gyur// zhes bya'o// rdo rje'i rigs la ni/ sems can kun la phan 'dogs phyir// gdug pa rnams ni gzhig phyir dang // sangs rgyas bstan pa bsrung ba'i phyir/ khro bo grub par byed pa'i mchog // ces bya'o// pad+ma'i zhes bya ba ni 'di lta ste/ pad+ma kun gyi nyes pa yis// ma gos rab tu chags dang ldan// de bzhin gnas kyi nyes pas dag // srid la chags pas 'grub par 'gyur// nor bu'i rigs la ni/ nam zhig sems can thams cad gyis// dgos pa'i don kun bsgrub pa'i phyir// de bzhin rin chen char dbab ces// legs par bsgoms na 'grub par 'gyur// zhes bya'o// rigs bzhi'i lha rnams kyi bzlas brjod byed pa'i tshe/ sngags pa rnams kyi yid kyi bsam pa bshad zin to// rdo rje la sogs pa'i rigs kyi bdag po rnams kyis ni phal cher bzlas brjod kyi tshig bzhin du rang gi rigs kyi lus dang ngag dang yid kyi sbyor ba la bstan pa nyid du shes par bya'o// rig sngags thams cad kyi lus dang ngag dang yid kyi spyod pa rab tu dbye ba bsdus pa'o// de ltar de bzhin gshegs pa la sogs pa rigs bzhi'i rang gi lha'i dam tshig sems dpa'i rnal 'byor byas pa bzlas brjod dang bsgom pa'i rjes su mthun pa'i lus dang ngag dang yid kyi sbyor ba la mkhas pa so so'i snying po dang phyag rgya dang gsang sngags dang / rig sngags rnams las ji lta ba bzhin du gang yang rung ba'i bzlas brjod kyi skabs su gsungs pa'i dngos grub 'dod pa'i snying po la sogs pa gang yang rung ba gcig bzlas brjod bya'o// de la re zhig de bzhin gshegs pa la sogs pa rigs bzhir gsungs pa'i lha'i snying po rnams las gang yang rung ba'i las byed par 'dod pa'i rnal 'byor pas bdag dang mi gnyis par gyur pa'i rang gi lha'i dam tshig sems dpa'i gzugs ji ltar bsgrub pa mngon du bya'o// khyad par du ni rigs ji lta bu'i lha'i gzugs rnams bsgrub pa'i nang nas/ de bzhin gshegs pa'i rigs kyi lha'i gzugs ji ltar bsams pa'i phyag rgya chen po la sogs pa dang ldan pa nyid du mngon du bya'o// rdo rje'i rigs la ni/ dam tshig phyag rgya 'dzin par bya'o// pad+ma'i rigs las 'byung ba la ni snying gar chos kyi phyag rgya'i yi ge bzhag go// rin chen 'byung gnas las byung ba la ni phyag gnyis rang gi las kyi phyag rgya ji lta bur mdzad pa gtsor dran pa'i spyod yul du byas la/ mdun du yang de lta bu nyid ji skad gsungs pa'i gdan la bzhugs shing ji skad gsungs pa'i kha dog dang dbyibs gsal bar yun ring du bltar snang zhing // rang gi rigs dang rjes su mthun par bltas pa tsam gyis kun mthun pa bzhin rjes su zhen pas mngon par bsam mo// ji skad du/ de bzhin gshegs pa'i snying po bzlas brjod byed pa rnams kyi skabs su/ phyag rgya chen por byas nas ni// de bzhin gshegs pa rjes dran zhing // bsgrubs na myur du 'grub pa ni// sangs rgyas byang chub brtan pa yang // zhes bya ba gsungs so// de bzhin gshegs pa'i rigs la yang // rdo rje sems dpa'i phyag rgya che// bcings nas yongs su bsgom par bya// mdun du rdo rje sems dpa' bsgom// dngos grub nyis 'gyur du 'gyur ro// zhes bya ba'o// rdo rje'i rigs la yang // dam tshig mchog ni bcings nas su// rdo rje sems dpa'i ting 'dzin gyis// rdo rje sems dpa' bsgoms na ni// dngos grub nyis 'gyur du 'gyur ro// zhes gsungs so// pad+ma'i rigs la ni/ chos kyi phyag rgya bcings nas su// 'jig rten dbang phyug ting 'dzin gyis// 'jig rten mgon yang bsgoms na ni// dngos grub nyis 'gyur du 'gyur ro// zhes bya ba'o// rin po che'i rigs la ni/ snying po bzlas brjod byed pa rnams la dgongs nas/ las kyi phyag rgya mnyam gzhag nas// rdo rje snying po'i ting 'dzin gyis// rdo rje snying po bsgoms nas ni// dngos grub nyis 'gyur du 'gyur ro// zhes bya ba gsungs so// de nas de bzhin gshegs pa rnams kyi thugs la dgongs pa 'grub par shog cig ces bsngags nas/ sngar bshad pa'i rigs kyi rjes su mthun pa'i yid kyi bsam pa rjes su dran par bya'o// dbugs slar bsdu ba'i tshul gyis dbang po'i tshogs mtha' dag nang du phyogs par byas la/ ji skad du gsungs pa'i rigs dang rjes su mthun pa'i tshig gis bzlas brjod bya ba'i snying po'i don bdag la bsgom zhing de ltar de bzhin gshegs pa la sogs pa gang yang rung ba'i rigs kyi lha rnams las gang 'dod pa'i snying po bzlas brjod bya'o// yang na dran pa dang srog gi rjes su 'brang ba'i yang phyi rol du btang bas mdun na bzhugs pa'i rang gi lha'i gzugs ji skad du gsungs pa'i rigs dang rjes su mthun pa'i tshig gis lta bas brtag cing dbugs dbyung ba'i mtha'i bar du bzlas brjod bya ste/ yang dbugs slar bsdu ba'i tshul gyi yid nang du phyogs par byas pas/ srog dang dbang po rgyu ba bkag ste/ ji srid 'dod par bdag dang mi gnyis par gyur pa'i rang gi lha'i gzugs la dmigs shing bzlas brjod bya ba'i snying po brjod par bya'o// yang na tshul 'dis rang gi lha'i sku la brtag cing dbugs 'byin pa dang rngub pa'i tshul gyis ji srid 'dod pa'i bar bzlas brjod bya'o// de'i don yang snying po dang phyag rgya dang gsang sngags dang rig sngags rnams thams cad spyi'i rgyud bstan pa las/ snying po'am rig sngags phyag rgya'am sngags// bzlas brjod don gyis bsgrub pa na// bdag gam yang na sems dpa'ang rung // bsgoms nas de bzhin 'grub par 'gyur// zhes gsungs so// 'di ni re zhig rigs so so'i khyad par du phyag rgya chen po la sogs pa dang ldan pa bdag dang phyi rol du bzhugs ba'i rang gi lha'i gzugs gtsor mngon du byed pa dang / rigs so sor nges pa'i ngag dang yid dang lta ba'i mtshan nyid ji skad du gsungs pa'i sbyor bas rigs bzhi char gyi snying po bzlas ba'i rnal 'byor rnam pa gcig bstan pa'o// gnyis pa ni rigs bzhi'i lha rnams kyi phyag rgya chen po ji ltar bsgrubs pa'i lha rnams mngon du byed pa dang / rdo rje'i tshig dang / rdo rje'i lta bas spyir snying po thams cad kyis bzlas brjod bya ba'i bsgrub pa gsungs te/ 'di skad du yang // rigs thams cad spyi'i rgyud bstan pa las/ phyag rgya chen po'i sbyor ba ni// bdag nyid sems dpa'i ting 'dzin gyis// rdo rje'i tshig dang lta bas su// dngos grub dam pa myur du thob// ces gsungs so// phyogs 'dir ni rang gi las kyi phyag rgya dang ldan pa nyid du bzlas brjod bya ba'i lha rnams bzlas brjod byed pas mngon du bya bar shes par bya'o// bzlas brjod kyi sbyor ba 'di gnyis ka la yang // phyi rol du bsam pa'i lha la dmigs pa'i phyogs la/ rang gi lha nyid mdun na bzhugs pa nyid du dmigs so// ji skad du/ de yi lus ni 'jug pa bzhin// gus par gsol ba 'debs pa bzhin// blo can gzhan du mi lta bar// bzlas la 'bad pas 'grub par 'gyur// zhes gsungs so// bdud ni bye ba stong rnams kyang // rab tu dga' bas myur du 'joms// blta dang gzugs dang rnal 'byor dag // ma btang na ni myur du 'grub// ces kyang gsungs so// rim pa 'dis kyang nyin re zhing dus bzhir brgya rtsa brgyad bzlas brjod bya'o zhes gsungs so// bgrang phreng gi cho ga yang rgyud 'di las ma gsungs pas na/ bzlas brjod kyi grangs yid la ma yengs pa'i mthus gzung ngo // yang na rdo rje rtse mo las gsungs pa'i cho gas bgrang phreng blangs te bzlas brjod kyi rnal 'byor bya'o// de la re zhig 'dir ni bgrang phreng drang ba'i sor mo rnams kyi nges pa bstan pa ste/ ji skad du/ sangs rgyas la ni mdzub mos bgrang // rdo rje 'dzin la gung mos so// rin chen ldan gyi srin lag ste// pad+ma rgyas la mtha' mas so// zhes gsungs so// bgrang phreng rnams kyang rigs so sor nges par de nyid las 'di rnams bstan te/ sangs rgyas rnal 'byor bo de tse// rdo rje 'dzin la ru drAk+Shas// rin chen sna tshogs mu tig gi/ pad+ma'i rigs la pad+ma'o// zhes bya ba gang gsungs pa'o// de rnams kyi phan yon dang / de bzhin du gzhan yang rigs thams cad kyi spyi'i bgrang phreng rnams phan yon dang bcas pa de nyid las gzhung 'dis gsungs par shes par bya ste/ ji skad du/ yang na kun gyi gtso bo ste// bod tse ste srog 'dzin pa'o// lcags kyi bzlas brjod nyis 'gyur ro// zangs kyi yang ni bzhi 'gyur ro// dngul gyi de las brgyad 'gyur te// gser gyi de las nyis 'gyur ro// mu tig gi ni brgya 'gyur ro// dbang po yi ni stong du sbyor// ru drAk+Sha ni 'bum gyur ro// pad+ma yang ni bye bar gsungs// bo de tse la las grangs med// ces gsungs so// bzlas brjod byed pa'i tshe bgrang phreng 'dzin pa la mkhas pa yang de nyid las gsungs pa nyid du rig par bya ste/ lag pa g.yon pas phyag rgya byas// g.yas pas de bzhin bgrang phreng 'dzin// sor mo'i tshul ni sngar gsungs pas// bzlas brjod rmad byung chen po bzlas// zhes bya'o// de la gsang ba'i phyag rgya khu tshur g.yon pa las byung ba 'di de dag ni de kho na nyid bsdus pa nyid las rigs kyi bye brag las gsungs par shes par bya ste/ de la de bzhin gshegs pa'i rigs la lag pa g.yon pa'i rdo rje'i khu tshur ni gsang ba'i phyag rgyar bshad de/ langs sam yang na 'dug kyang rung // 'gro'am ji lta de lta bur// lag pa g.yon pa phyag rgya 'dzin// thams cad byed na rab tu 'grub// ces bya ba gang gsungs so// rdo rje'i rigs la khro bo'i khu tshur te/ ji lta ji ltar 'dug kyang rung // rdo rje khro bo'i mdzub g.yon pa// gos kyis g.yogs nas 'grub par 'gyur// zhes gang gsungs so// pad+ma'i rigs la ni pad+ma'i khu tshur te/ ji skad du/ lag pa g.yon pa pad+ma yi// khu tshur bcings te g.yogs nas ni// ji ltar 'dod pa bsgrubs na yang // pad+ma'i dngos grub myur du 'thob// ces gsungs so// lag pa g.yon pa rin chen gyi// khu tshur bcings te g.yogs nas ni// ji ltar 'dod pa bsgrubs na ni// rin chen dngos grub thob par 'gyur// zhes bya ba'o// de la rdo rje khu tshur gyi mtshan nyid gsungs pa// rdo rje khu tshur ni dam tshig gi phyag rgya nyid las gnyis su byas nas zhes bya ba'i tshig 'dis sngar bshad pa yin no// khro bo dang pad+ma dang / rin po che'i khu tshur rnams ni rtog pa dang rgyud nyid las mtshan nyid ni ji skad 'byung ba bzhin rig par bya'o// 'di rnams kyang bzlas brjod byed pa'i tshe 'ba' zhig dgos pa ma yin gyi bzlas brjod byed pa las langs nas spyod pa'i tshe na yang dus thams cad du gos kyis g.yogs te mi gtang bar shes par bya'o// 'di ni re zhig rigs bzhir gsungs pa'i snying po rnams bzlas brjod byed pa'i rnal 'byor gyi cho ga ste bshad zin to// // rigs thams cad kyi phyag rgya dang gsang sngags dang rig sngags rnams kyi bzlas brjod bya ba'i rnal 'byor gyi cho ga yang 'di nyid de/ snying po bzlas brjod kyi cho ga'i sbyor ba las khyad par du phyag rgya dang gsang sngags dang rig sngags rnams kyi bzlas brjod gang yin pa de 'dir bstan par bya'o// de la 'dir ni phyag rgya bzlas brjod byed pa'i cho ga khyad par du gsungs pa ste/ phyag rgya thams cad bdag la dgyes par gyur cig ces smon lam btab nas/ rang gi lha'i dam tshig gi phyag rgya bcings te bzlas brjod kyi sbyor ba bya'o// ji skad du phyi ma'i yang phyi ma'i rgyud las phyag rgya thams cad bdag la dgyes par gyur cig ces smras te/ dam tshig gi phyag rgya bcings nas ji ltar 'dod pa dang / ci nus par bzlas brjod bya'o zhes gsungs so// de bzhin du gsang sngags dang rig sngags gnyis kyi bzlas brjod la cho ga khyad par du bya ba ni/ ji skad du/ spros pa med pa'i tshig 'grub par gyur cig // de bzhin gshegs pa thams cad kyi dngos grub rnams bdag gis thob par gyur cig ces smras te/ gsang sngags ji ltar 'dod par bzlas so zhes gsungs so// rig sngags ni 'di ltar bzlas brjod bya'o// kye ma'o sems can 'di rnams ni ma rig pas bcings pa'o// de bzhin gshegs pa thams cad ni rig pa thob pa'i sdom pa las 'byung ba'o zhes smras nas rig sngags ji ltar 'dod par bzlas te bsgrub pa brtsam mo zhes bya ba'o// 'di ni re zhig snying po dang phyag rgya dang gsang sngags dang rig sngags rnams kyi bzlas brjod kyi don tam/ yang na rang gi bag chags kyis rang gi lha'i gzugs la dmigs nas de kho na nyid bsdus pa'i tshul las gsungs pa'i bzlas brjod kyi bye brag bshad pa'o// rnal 'byor gyi rgyud thams cad kyi lhag mar gyur pa'i rdo rje rtse mo'i rgyud las ni rigs bzhi las gzhan pa'i bzlas brjod kyi bye brag kyang 'dul ba'i skye bo'i mos pa la gzigs te gsungs pa de yang da 'dir de la mos pa'i skye bo'i rnams bsdu ba'i phyir bshad par bya'o// de las yang rigs bzhi'i bdag po rnams kyi ni rang gi rnal 'byor gyis bya'o// de las gzhan pa dam tshig gi sems dpa' chen po rnams kyi rang gi rigs kyi bdag po'i rnal 'byor nyid kyis bzlas brjod kyi sbyor ba bya bar bstan te// gang gi phyir de las de bzhin gshegs pa'i rigs la bzlas brjod byed pa'i sbyor ba ni/ de bzhin gshegs pa'i rnal 'byor byas pas/ rang gi snying gar zla ba'i dkyil 'khor gyi nang du 'dug pa'i snying po dang phyag rgya dang gsang sngags dang rig sngags rnams las gang yang rung ba'i yi ge rnams yid la bsam zhing bya bar bstan to// rdo rje dang pad+ma dang rin po che'i rigs la ni so so'i bdag po'i rnal 'byor byas nas/ ji skad bshad pa bzhin du rang gi snying gar bsam pa'i zla ba'i dkyil 'khor la gnas pa 'bar ba'i 'od zer 'phro ba'i rdo rje dang pad+ma dang rin po che'i nang na 'dug pa'i bzlas brjod bya ba'i yi ge mngon par brjod pa'i tshul gyis bzlas brjod bya ba'i rnal 'byor du rig par bya ste/ ji skad du/ de bzhin gshegs pa'i rigs bzang la// bzlas brjod bya ba mchog yin te// bkra shis skyil mo krung bcas pas// sangs rgyas dmigs pa'i sems kyis su// bdag nyid bsam pa shes rab can// kun mkhyen sangs rgyas rtag tu bdag // rang gi lus la bsams nas su// gtsug tor la sogs rang gi mtshan// sangs rgyas snying por bdag 'dug ste// sangs rgyas bdag go zhes bsam zhing // gar mkhan 'khor lo byed pa ni// sangs rgyas rnams kyi gar las byung // byang chub chen po mngon rtogs dang // chos kyi 'khor lo bskor ba dang // 'dul ba'i 'gro ba longs spyod pas// chos kyi longs spyod rab tu spyod// gnas ni yongs su gyur pa yang // kun gzhi med pa'i sems las byung // bsod nams ye shes rab rdzogs pas// zla ba rdzogs par rnam par brtag // snying ga'i dbus su 'jigs med pas// zla ba de yang bsam par bya// zla ba'i dkyil 'khor dbus su ni// rig sngags yi ge rnam par bsgom// 'di 'dra ba yi tshul bzang bos// zla ba phyed kyis 'grub par 'gyur// mtshams med lnga dang ldan pa yang // lo gcig gis ni 'grub par 'gyur// rnal 'byor pa ni chen po yis// ngal bar ma gyur bar du bzlas// lus ni ngal bar gyur na yang // phyag rgya dgrol bar brtsam par bya// zhes gsungs so// de nas rdo rje rigs kyi bzlas brjod ni// phyag na rdo rje bdag nyid du// brtags nas de yi phyi nas su// mnyam par gzhag pas bsam pa ni// sangs rgyas snying por bdag gnas te// phyag na rdo rje bdag brtan zhing // rang gi snying po 'od gsal ba// zla ba'i dkyil 'khor gyis su brgyan// zla ba'i dbus na rdo rje gnas// de yi nang na yi ge rnams// 'di 'dra'i rnal 'byor la gnas te// rdo rje rin chen bzlas brjod bya// zhes bya'o// de nas pad+ma'i rigs bzlas pa// pad+ma'i sems dpa' bdag nyid du// zla ba'i nang na pad+ma che// pad+ma'i nang na yi ge rnams// de nas rin chen rigs bzlas pa// rin chen rgyal po bdag nyid de// zla ba'i nang na rin chen mchog // rin chen nang na yi ge rnams// zhes bya ba ste/ de ltar re zhig // 'di ni rdo rje rtse mo las gsungs pa'i dmigs pa dang bcas pa'i bzlas brjod kyi bye brag bstan pa'o// rnal 'byor ba chos bdag med par shes pa'i blo can rnams la ni don dam pa'i shes rab kyi rnal 'byor de kho na nyid bsdus pa las rdo rje rtse mo las bzlas brjod kyi bye brag gzhan dag bstan pa de yang 'dir bshad par bya'o// de la 'di ni re zhig // 'phags pa de kho na nyid bsdus pa las don dam pa shes rab kyi pha rol tu phyin pa'i rnal 'byor du bzlas brjod bya ba'i sbyor ba gsungs pa ste/ dang por re zhig rnal 'byor pas snga ma bzhin du bdag dam tshig sems dpar byin gyis brlab par bya ste/ mchod pa'i cho ga byas la mdun du yang de lta bu'i rang gi lha'i ye shes sems dpa' gtso bor bzhugs pa mos par bya ste/ bdag dang lha dang bzlas brjod du bya ba'i yi ge ji ltar bsams pa rnams ma skyes par bsgom pa'i sgo nas/ chos thams cad stong pa nyid du mos pa sngon du byas la/ sems kyi gnas srog dang rtsol ba gnyis nang du bkag ste/ gzugs la sogs par snang ba dang bral ba'i sems kyis bdag dang / lha dang bzlas brjod du bya ba'i yi ge rnams nam mkha' dang 'dra bar yid la byed cing yid la nang du brjod pa'i mtshan nyid yid kyi bzlas brjod rigs dang rjes su mthun pa ji skad du gsungs pa'i tshig gis mtshan nyid des/ rang gi lha'i chos kyi sku la mos pas snying po dang phyag rgya dang gsang sngags dang rig sngags rnams kyis bzlas brjod bya'o// dbugs 'byin na yang sna'i nang na gnas pa'i rlung phra mo'i reg pa myong bar byas la/ phyi rol du btang ste ji ltar mos pa'i rang gi lha'i sku rjes su dran pa mngon du byas la yang de bzhin du bags kyis srog slar bsdu ba'i tshul du dran pa dang srog tu bcas pa'i sems kyi rtag nam mkha' dang mnyam par dmigs pa'i ting nge 'dzin gyis bzung ste/ bcings shing nang du zhi bar byas nas/ de bzhin du so sor snang ba thams cad dang bral bar bzlas brjod bya'o// yang na bdag dang lha dang bzlas brjod du bya ba'i yi ge rnams bdag med par mos pas mtshan nyid shes rab kyi pha rol tu phyin pa'i rnal 'byor mngon du byas la snying rje chen po mngon du gyur ba'i sems kyis ngo bo nyid med par mos pa de las langs te/ de bzhin du bdag dang mi gnyis par gyur pa rang gi lha'i sku mdun na bzhugs pa de rjes su dran par byas nas/ de bzhin du bzlas pa'i don gyis bdag nyid bsgom zhing // rang gi lha'i sku yid la byas te/ rnal 'byor snga ma'i lha'i rim pa nyid kyis bzlas brjod bya'o// don dam pa'i shes rab kyi sbyor ba 'di la tha dad pa med mod kyi/ 'on kyang rgyud 'di la mos pa'i 'dul ba'i skye bo rnams gzung ba'i phyir tha dad pa bzhin du// snying po dang phyag rgya dang / gsang sngags dang rig sngags rnams bsgrub pa'i phyir so sor gsungs par rig par bya'o// re zhig snying po bsgrub pa'i shes rab kyi rnal 'byor gyi skabs su/ ji skad du/ yi ge a las 'jug pa yis// yi ge thams cad rnam par bsgom// rang gi kha nas gzhan gyi khar// bsgoms na dngos grub thob par 'gyur// zhes gsungs so// de la/ yi ge a las 'jug pa yis// zhes bya ba ni/ yi ge a las 'jug pa yang de'i don bsgom pa ste/ yi ge a de yang gsang sngags kyi don la spyod pa la sogs pa'i mtshan nyid theg pa chen po la chos thams cad ma skyes par ston cing brjod par bya ba'i don ston pa ste/ ji skad du/ ma skyes pa'i phyir a ni chos thams cad kyi sgo'o zhes gsungs so// de bas na yi ge thams cad rnam par bsgom pa zhes bya ba 'dis de lta bu'i yi ge a'i don la 'jug pas bzlas brjod du bya ba'i yi ge rnams snang ba med par bya bar gsungs te/ de'i don kyang 'di'o// bzlas brjod du bya ba'i yi ge rnams chos bdag med par bsgrub pa'i rigs pa bsgom zhing gzhig pa dang / mi snang bar bya'o zhes bya ba'i tha tshig go// de bzhin du yi ge a'i don la 'jug par bzlas brjod du bya ba'i yi ge snang ba med par bya ba 'ba' zhig ma yin gyi/ bdag dang lha'i snang ba'i rnam par rtog pa dag las kyang de bzhin du bzlog par bya ste/ de brtan par bya ba'i phyir rang gi kha nas gzhan gyi khar bsgoms nas zhes bya ba gsungs pa ste/ 'dir kha ni 'jug pa dang sgo zhes bya bar don gcig go// de bas na rang gi kha ni rang 'jug pa zhes bya ba'i don to// des don 'di ltar 'gyur te/ yi ge a'i 'jug pas bdag 'jug cing snang ba med par bya'o// de lta bas na/ ji skad du gsungs pa'i mtshan nyid bdag 'jug pa zhes bya ba rang gi kha nas rang gi lha la sogs pa snang ba'i rnam par rtog pa yang yi ge a las 'jug pa nyid kyis med par bya bar bstan pa'i phyir gzhan gyi kha zhes gsungs so// de'i don yang 'di lta ste/ gzhan dag gi kha bas na gzhan gyi kha ste/ gzhan gyi 'jug pa zhes bya ba'i don to// de bas na 'di skad du/ gsungs par 'gyur te/ a'i don gyis bdag rnam par bsgom pa'i de ma thag tu rang gi lhar snang ba yang med par bya'o// zhes bya ba'i tha tshig ste/ 'di ni re zhig snying po bzlas brjod byed pa'i shes rab kyi lung ngo // yang na kha zhes bya ba dpal rdo rje sems dpa' la sogs pa mnyes par bya ba'i lha rnams kyi rnam par grol ba'i sgo phyag rgya chen po'i rang bzhin du gyur pa yin par skabs 'dir bzung ngo // de yang sgrub pa po bdag dang mi gnyis pa'i rnal 'byor du bsams pa dam tshig sems dpa'i gzugs dang phyi rol du bsams pa ye shes sems dpa' byin gyis brlabs pa ste/ de'i don ni 'di'o// bdag dang mi gnyis par gyur pa'i dam tshig sems dpar snang bar bsam ste/ mdun du bsams pa ye shes kyi sems dpar snang bar byin gyis brlab pa yang gsal bar bya'o zhes bya ba 'di yang // phyag rgya dang gsang sngags dang / rig sngags bzlas brjod byed pa rnams kyang de bzhin du bdag dang lha dang bzlas brjod du bya ba'i yi ge rnams kyi rang bzhin gsal ba'i mtshan nyid shes rab kyi sgo rtogs pa'i don de nyid do// khyad par du ni snying po'i shes rab kyi lung ni/ a ni don gyi bdag dang lha dang bzlas brjod du bya ba'i yi ge rnams bsgom par bshad pa dang / ting nge 'dzin gyi sgra'i bye brag kyang rjes su ma smos pas ji ltar don 'di dag blos bshigs na rnam pa med cing nang stong pa yin pa de bzhin du 'di dag kyang stong ste/ de lta bu'i rtog pa la 'jug pa'i rnam par rtog pa gcig nas gcig tu brgyud pa'i mtshan nyid/ a la sogs pa ji ltar gsungs pa rab tu rnam par 'byed pa/ 'bar ba'i me rjes su byung nas dngos po rnam par dpyod pa'i rnam par rtog pa ma zhi bas de lta bus 'dul ba'i 'gro ba rnams kyi dbang du byas te/ rnam par rtog pa dang bcas pa'i shes rab nyid gtsor gsungs par shes par bya'o// phyag rgya dang gsang sngags dang rig sngags rnams bsgrub pa'i shes rab kyi lung la ni ting nge 'dzin gyi tshig gi khyad par smos pas gcig tu dmigs pa'i sgo nas/ rnam par mi rtog pa'i phyir zhi gnas lhag pa nyid du bstan to zhes slob dpon rnams kyis bshad do// de bzhin du yang phyag rgya dang gsang sngags dang rig sngags bzlas brjod byed pa'i skabs su shes rab kyi lung yang 'di ste/ shes rab nges 'bigs zhes bya ba// ting nge 'dzin zhes grags pa ste// de yis phyag rgya bsgrub par bya// bsgoms na myur du 'grub par 'gyur// shes rab dbyangs kyi rjes 'gro ba// ting 'dzin tshig ni rab tu 'phro// de yis bsgoms na myur ba ru// gsang sngags dngos grub 'thob par 'gyur// zhes bya ba'o// phyag rgya bsgrub pa'i shes rab kyi lung gis tshigs bcad 'di la yang nges par 'bigs par tshig gi bye brag smos pas don dam par dmigs pa la mos pa rtse gcig pa'i mtshan nyid kyi khyad par bstan pa'o// phyag rgya bsgrub pa'i shes rab de yang // de las gzhan pa'i shes rab kyis lung gsum las khyad par du bstan te/ 'di ltar nges par 'bigs pa ni/ chos thams cad bdag med pa'i mtshan nyid don dam pa la dmigs pa'o// de las gzhan pa'i rnal 'byor pa rnams kyis ni de kho na nyid ma gtogs par dmigs pas/ chos thams cad bdag med pa'i rigs pa dang / lung las 'gal ba'i phyir ro// de lta bas na phyag rgya bzlas brjod byed pas/ ji skad du gsungs pa'i rim gyis bdag dang gzhan dang bzlas brjod bya ba'i yi ge rnams bdag med par mos par bya ste/ nam mkha' dang mnyam pa nyid du dmigs pas rab tu rnam par 'byed pa'i rnam par rtog pa bkag la/ thig le zad gcig mnyam par gzhag ste gnas nas/ ji skad du gsungs pa'i mtshan nyid kyi bzlas brjod bya'o zhes gsungs pa yin no// gsang sngags bsgrub pa'i shes rab kyi lung gi tshigs bcad la dbyangs kyi rjes su 'gro ba'i tshig gi bye brag las gsang sngags bsgrub pa'i shes rab kyi don ni 'di ltar shes par bya'o// 'di lta ste bdag dang lha gnyis bdag med par mos pa lngar byas te/ gsang sngags kyi yi ge'i sgra rnam par rtog pa gcig nas gcig tu gzugs la sogs pa snang ba'i rnam par rtog pa med par yun ring du rtse gcig tu dmigs te/ ji skad du gsungs pa'i mtshan nyid kyi bzlas brjod ji srid 'dod par de bzhin du bya'o// gsang sngags bsgrub pa'i shes rab bzhin du rig sngags bsgrub pa rnams kyang bshad pas na/ de'i mtshan nyid 'dir khyad par du ma bstan te/ 'di skad du yang // gsang sngags rig sngags bye brag rnams// bye brag yod pa ma yin te// shes rab bsgom pa nyid kyis su// dngos grub myur du 'thob par 'gyur// zhes gsungs so// rig sngags dang gsang sngags gnyis kyi bye brag phan tshun tha dad par ji ltar snang ba ni chos thams cad ngo bo nyid med par dpyad pa'i rigs pas/ tha dad pa med par rig pa dang / rnam par mi rtog par mos pas 'di dag gcig tu mngon du bya bar gzhan dag gis bshad do// 'di ni 'phags pa de kho na nyid bsdus pa'i tshul las gsungs pa'i snying po la sogs pa bsgrub pa'i shes rab kyi lung las bshad pa'o// mtshan ma med pa'i ting nge 'dzin gyi bzlas brjod 'di yang gzhan dag las don cher bstan te/ ji skad du/ thams cad nam mkha'i mtshan nyid de// nam mkha' la yang mtshan nyid med// nam mkha' dang mnyam rnal 'byor gyis// thams cad myur du 'grub par bya'o// don yod par ni grub pa'i mchog // gdug pa thams cad nges gnon mdzes// sdug bsngal kun sel dpal dang ldan// rnal 'byor 'di ni las kun byed// de bas mi 'grub ci yang med// dngos grub las rnams ci bde bar// ma lus lus pa med par 'grub/ rab 'byams las rnams myur du 'grub// ces gsungs so// rdo rje mo'i rgyud las ni rim pa bzhin du yang don dam pa'i shes rab kyi man ngag dag snang ste/ de las kyang de bzhin gshegs pa'i rigs la/ shes rab kyi rnal 'byor gyis bzlas brjod kyi cho ga gsungs pa 'di lta ste/ sangs rgyas kyi skur bdag byin gyis brlabs nas/ mdun du mos par bya ba'i de bzhin gshegs pa'i snying gar yang bzlas brjod du bya ba'i yi ge rnams bsams la/ ji ltar bsams pa 'di dag thams cad bdag med par mos par bya ste/ gzugs la sogs pa so sor snang ba med par yid kyi ting nge 'dzin gyi ji skad du gsungs pa'i bzlas brjod bya'o// 'di skad du/ de bzhin gshegs pa'i rigs bzlas pas// sangs rgyas bdag nyid bkra shis gnas// stong gsum gyi ni 'jig rten 'dir// sangs rgyas sku ni bsgom par bya// sangs rgyas de yi snying gar ni// rig sngags yi ge rnam par bsgom// rang gi lus ni bdag med par// chos dang gang zag stong pa nyid// sangs rgyas de yi sku gang yin// de yang bdag med par bsam mo// sangs rgyas gzugs 'di ci zhig yin// de yi rang bzhin yod ma yin// gang zag ces bya'i sangs rgyas med// phung po dang ni khams ma yin// gzung dang 'dzin pa sangs rgyas med// sangs rgyas med pa'ang ma yin te// pha rol phyin drug sa bon yin// shes rab kyis ni rnam par sbyangs// kun gzhi'i gnas min rnal 'byor pa// de nyid byang chub bdag med 'dzin// 'di 'dra ba yi rnal 'byor gyis// de bzhin gshegs pa'i rigs bzlas na// skal ba chen po myur ba ru// rab tu dga' ba sgrub par byed// ces bya ba 'ang gsungs so// rdo rje'i rigs la yang rdo rje 'dzin par bdag byin gyis brlabs la mdun du yang // nam mkha'i dkyil khyab pa'i rdo rje'i gzugs bsams la/ de'i dbus su bzlas brjod du bya ba'i yi ge rnam par brtag ste/ 'di yang snga ma bzhin du/ ngo bo nyid med par mos pas bzlas brjod bya'o// ji skad du/ de nas rdo rje'i rigs bzlas pa// bdag nyid rdo rje sems dpar bya// stong gsum gyi ni 'jig rten 'dir// rdo rje'i gzugs ni bsgom par bya// rdo rje de yi dbus su ni// rig sngags yi ge rnam par bsgom// rdo rje de yang dngos med pa'i// byang chub sems kyi 'bras bu yin// de ci rdo rje zhes bya'am// de nyid gang yin mi 'gyur ba// de ci de nyid ces brjod dam// gang stong chos nyid ces su brjod// gzugs la sogs pa'i chos rnams kun// stong pa'i rnam par bsgom pa ste// gzugs ni rdul du rnam gshigs na// rdul zhes bya ba yod ma yin// gzugs ni stong pa zhes bshad de// de yang rdo rje zhes su bya// de ltar rnal 'byor 'di yis ni// rab tu dga' ba myur du 'grub// ces bya ba gsungs so// rin po che'i rigs la bzlas brjod byed pas ni bcom ldan 'das rdo rje rin chen du bdag mos pa bya ste/ nam mkha' la rig sngags kyi yi ge rnams bsgom zhing // de bzhin du chos thams cad mnyam pa nyid du mos par bya ste/ rang gi lha'i chos kyi sku la dmigs pa'i sems kyi bzlas brjod kyi rnal 'byor la 'jug par bya ste/ gang gsungs pa/ de nas rin chen rigs bzlas pa// bdag nyid rdo rje rin chen du// stong gsum gyi ni 'jig rten 'di// stong pa'i rnam par bsgom par bya// nam mkha' de la rnal 'byor pas// rig sngags yi ge bsam par bya// chos rnams dngos med ces bya ba// stong nyid de bzhin nyid ces bya// phyi dang nang du rnam brtags pa'i// gzugs ni re zhig ma skyes te/ gang na gzugs ni yod min pa// de la mig ces ji skad brjod// gzugs dang mig ni med pas na// rnam par shes pa mi 'byung ngo // ji ltar mig la de bzhin kun// gzung dang 'dzin pa rnam spangs ba'i// rnal 'byor tshul ni 'di yis su// rab tu dga' ba bsgrub pa'i mchog // ces bya ba'o// de bzhin du pad+ma'i rigs la yang 'jig rten gyi dbang phyug tu bdag rnam par bsams la mdun du yang pad+ma'i phyag rgya nam mkha'i khams khyab par bsams te/ de la yang bzlas brjod bya ba'i yi ge rnam par bsgom pa byas la/ de bzhin du stong pa nyid du mos pas chos thams cad rang bzhin med par bsams te/ de la yang bzlas brjod bya ba'i yi ge rnam par bsgom pa byas la/ de bzhin du stong pa nyid du mos pas chos thams cad rang bzhin med par bsams te bzlas brjod bya'o// ji skad du/ de nas pad+ma'i rigs bzlas pa// bdag nyid pad+ma'i sems dpar bya// stong gsum gyi ni 'jig rten 'di// pad+ma'i gzugs su rnam par bsgom// pad+ma dag chen de la ni// rig sngags yi ge rnam par bsgom// pad+ma de las mkhas pa yis// chos kyi snying po rnam par bsam// pad+ma chu yis mi chags shing // 'dam gyi nyes pas mi gos pa// de bzhin chos kun dag pa ste// chos dbyings gdod nas ma skyes pa'o// de bzhin gshegs pa'i snying 'di ci// gang 'di stong pa'i chos nyid de// gzugs la sogs pa'i chos kun gyi// chos nyid de bzhin nyid ces bya'o// rnal 'byor 'di yi tshul gyis ni// rnal 'byor chen po dka' thub che// tshe 'di nyid la sangs rgyas pa// pad+ma nges par bsgrub par bya// zhes bya ba gsungs te/ de ltar dmigs pa dang bcas pa dang dmigs pa med pa'i sbyor ba gang yang rung ba'i rim gyis de bzhin gshegs pa la sogs pa'i rigs bzhi char gyi snying po dang phyag rgya dang gsang sngags dang / rig sngags rnams kyi bzlas brjod las 'byung ba'i dngos grub 'dod pas cho ga bzhin du snying po la sogs ba bzlas brjod bya'o// cho ga 'dis kyang bzlas brjod byas sam/ sngar gsungs pa'i rim gyis phyag rgya chen po la sogs pa bsgrub pa'i phyir bsgom pa byas nas phyag rgya chen po la sogs bzhi ji lta ba bzhin du dgrol ba'i rim pa 'dis bya'o// de la rim pa ni 'di lta ste/ dang po re zhig rnal 'byor pas bzlas brjod la sogs pa la dmigs pa'i ting nge 'dzin las langs la ji ltar bsams bzhin spyan drangs pa'i rang gi lha la sogs pa'i 'khor yang dran pa'i spyod yul du yud tsam byas te legs par byin gyis rlob pa'i phyir bcom ldan 'das dpal rdo rje sems dpa' la snying po 'di yi ge brgya pa sngar gsungs pas gsol ba gdab po// ji skad du nam phyag rgya'i byin gyis brlabs g.yel bar gyur tam// bdag nyid stong par gyur pa de'i tshe/ brtan par bya ba'i phyir bcom ldan 'das dpal rdo rje sems dpa' la yi ge brgya pa'i snying pos bskul bar bya'o zhes rgya cher gsungs so// de nas bdag dang mi gnyis par gyur pa phyag rgya chen po la sogs pa phyag rgya bzhi rnams gang dang gang nas byung ba de nyid du de rnams snying po 'dis dgrol bar bya'o// de la snying po ni 'di'o// oM badzra muH// sbyor ba ni 'dir dgrol ba'i phyag rgya la sogs pa ji ltar srid pa bcings sam bsams te dgrol ba'i bsam pas de'i sbyor ba btang la/ de dag 'byung ba'i phyag rgya la sogs pa bcing ngam bsam mo// de bzhin du ji ltar bcings pa'i phyag rgya rnams thams cad so sor dgrol bar bya'o// de la chos kyi phyag rgya 'byung ba'i gnas ni rang gi lce la rdo rje rtse lnga pa gnas pa'o// las kyi phyag rgya'i ni rdo rje khu tshur sems dpa' chen po'i dam tshig gi phyag rgya'o// dam tshig gi phyag rgya thams cad ni rdo rje bcings pa las so// phyag rgya chen po ni rdo rje la sogs pa dam tshig gi phyag rgya zla ba'i dkyil 'khor la gnas pa las so// rdo rje'i phyag rgya yang phyag rgya chen po bsgrub pa'i snying po'i yi ge'i sgra las so// de yang zla ba las so// de yang bdag med par mos pa las so// de yang rdo rje dbab pa'i phyag rgya las so// de yang rdo rje bcings pa dral ba'i phyag rgya las so// rdo rje dral ba'i phyag rgya yang rdo rje bcings pa las so// de yang rdo rje thal mo las so// rdo rje thal mo yang rnam par smin pa'i lus su mos pa ste/ de ltar ji ltar bcings pa'i phyag rgya dgrol ba'i rim gyis bdag dang mi gnyis par gyur pa'i dam tshig sems dpa' dang / ye shes kyi sems dpar byin gyis brlabs pa btang ste/ snying po 'di brjod cing snying gar rdo rje rin chen gyi dam tshig gi phyag rgya sngar bshad pa bcings la dpral bar gtugs te/ rdo rje khu chur gnyis kyi mdzub mo'i rtse mos mgo bo la phreng ba bcing ba'i tshul du bya'o// de la snying po ni 'di'o// oM badzra rat+na a b+hi Shiny+tsa/ de'i 'og tu sarba mu tra mi tri d+hi ku ru ba ra ka ba tsa na baM/ zhes bya ba'i snying po 'di brjod cing snga ma bzhin du go cha bcing bar bya'o// go cha'i mtha' gnyis rna ba gnyis kyi steng du phyung ste/ dar sna dpyang ba'i tshul du lag pa gnyis brkyang la dbab po// dbang bskur ba'i snying po dang / go cha'i snying po gnyis rgyun gcig tu rgyud 'dir bshad de/ tha mi dad par 'dra bar snang mod kyi/ 'on kyang sbyor ba'i tshe 'di gnyis tha dad pa nyid du ji skad du gsungs pa'i rim gyis rnam par sbyang bar bya ste/ 'di ltar yang theg pa chen po mngon par rtogs pa'i bye brag gi gzhung las bshad pa/ phyag rgya thams cad bkrol nas su// bdag ni mngon par dbang bskur la// mdzub mo'i rtse mo gnyis kyis ni// phreng ba bzhi 'am yang na gsum// oM badzra rat+na a b+hi Shiny+tsa/ shes rab can gyis go cha bcing // bdag nyid mthu dang ldan par bya// phyag rgya thams cad brtan bya ba// snying po yang ni 'di yis so// bar ka ba tse na ba// de nas thal mo mnyam par brdab pa'i sbyor bas snying po 'di brjod cing mnyes par bya'o// de la snying po ni 'di'o// badzra tu Sh+ya ho// thal mo mnyam par brdab pa'i phyag rgya yang // lag pa thal mo khong stong du sbyar ba las smad phye la/ mgo mi dbye bas thal mo mnyam por brdab pa'i tshul du bya'o// yang na phyag rgya thams cad dgrol ba'i dbang bskur ba'i mtha'i bar du byas nas// go cha'i mthar phreng ba bcing bar ma byas par bdag bsrung ba'i bsam pa dang / ji ltar bcings pa'i phyag rgya thams cad yang bdag la brtan par bya ba'i bsam pas yi ge brgya pa zhes bya ba bcom ldan 'das dpal rdo rje sems dpa' lan gcig brjod de snga ma bzhin du mnyes par bya ba'i sbyor ba bya'o// phyag rgya dgrol ba la sogs pa 'di dag thams cad kyi don yang rgyud las gzhung 'dis bstan par shes par bya ste/ de nas phyag rgya thams cad spyi'i dgrol bar cho ga rgyas par bshad de/ de la dang po nyid du gang nas 'byung ba'i de nyid du snying po 'dis dgrol lo// badzra muH/ de nas rdo rje rin chen gyi phyag rgya snying ga nas byung ba dbang bskur ba'i gnas na gnas pa'i dbang bskur te/ mdzub mo'i rtse mo gnyis kyis phreng ba bskor zhing bcings pa de bzhin du go cha bcing ngo // oM badzra rat+na a b+hi Shiny+tsa/ sarba mu tra me tri dr-iSh+Ti ku ru ba ra ka ba tse na baM/ de nas yang go cha'i mthar phreng ba bcings pa dgrol la thal mo mnyam par brdabs te snying po 'dis mnyes par bya'o// badzra tu Sh+ya ho/ cho ga 'dis phyag rgya rnams dgrol ba dang / bcing ba dang / mnyes par byas na rdo rje lta bur 'gyur ro// yang na rdo rje sems dpa' yang // rdo rje sems dpa' lan gcig bzlas// ji ltar 'dod par bde ba'i bdag // bzlas brjod tsam gyis 'grub 'gyur ba// phyag na rdo rje'i bka' bzhin no// zhes gsungs so// de nas de bzhin gshegs pa la sogs pa'i 'khor ji ltar spyan drangs shing mdun du bsams pa rnams kyang rjes su dran par bya ste/ de bzhin du mchod pa gsang ba brjod de/ gsang ba'i mchod pa bzhi dang / bdug pa la sogs pa mchod pa bzhi byas nas mngon par bstod de/ phyag 'tshal nas bzlas pa dang / bsgom pa la sogs pa ji ltar byas pa las byung ba'i dge ba'i las 'di dag yongs su bsngo ba 'di ltar bya'o// bcom ldan 'das de bzhin gshegs pa rnams dge ba'i rtsa ba ji ltar bgyis pa 'dis bdag sangs rgyas su gyur nas/ sems can thams cad 'khor ba'i rgya mtsho las bsgral bar bgyi'o// bla na med pa yang dag par rdzogs pa'i sangs rgyas kyi go 'phang de ma thob kyi bar du yang de 'thob pa'i rjes su mthun pa'i bdag gi lus dang longs spyod dang rigs dang rus phun sum tshogs par shog shig ces bya ba 'am/ de las gzhan du'ang ci nus par rang gi bsod nams de dag yongs su bsngo bar bya'o// de nas ji ltar byas pa'i dge ba'i rtsa ba 'di 'khor gsum yongs su dag par bya ba'i phyir/ byang chub kyi sems rin po che mngon du bya bas bdag brgyan la ting nge 'dzin las langs te/ bcom ldan 'das de bzhin gshegs pa byang chub sems dpa' dang bcas pa rnams slar gshegs su gsol ba'i phyir/ rdo rje sems ma'i dam tshig gi phyag rgya bcings nas/ kha gyen du bstan te bkrol la snying po 'di brjod do// oM kr-i to ba sarba satwAr+thA/ sid+dI dAng tA yA thA nu ga / gats+tsha d+h+wa na bud+d+ha byi sha yan/ pu na rA ga ma nA ya du/ oM badzra satwa muH/ de ltar byas na de bzhin gshegs pa thams cad dang / bcom ldan 'das dpal rdo rje sems dpa' 'khor dang bcas pa rnams rnam par bkod pa dang ldan pa ji ltar bsams pa rnams kyis phyag rgya chen po la sogs pa thams cad dgrol ba'i rim pa dang / ji ltar spyan drangs pa'i lha rnams slar gshegs su gsol ba bstan pa'o// rdo rje'i rigs la sogs pa la bzlas brjod byed pa rnams kyi phyag rgya dgrol ba'i rim pa dang / lha rnams slar gshegs su gsol ba yang 'di nyid de/ de dag gi khyad par gyi cho ga ni de'i rnal 'byor byed pa rnams kyis rgyud nyid las shes par bya'o// de nas bdag dang bdag gi gnas dang khang pa dang yul la sogs pa dngos po ji ltar gnas pa rnams sgyu ma la sogs par snang ba bzhin du snang bar yang dag par brtag ste/ rang gi rigs dang mthun par bsrung ba'i sbyor bas bzlas brjod la sogs pa'i tshe/ dgos pa'i yo byad rnams bsrung ba'i nan tan byas te langs la rtag tu rang gi lha'i dam tshig sems dpa'i nga rgyal nyid du gnas par bya'o// skabs skabs su yang zab cing rgya che ba'i mdo sde dang / gsang sngags kyi spyod pa'i tshul bklag pa la sogs pa lha la sogs pa la chos sbyin par bsams pa'i sems kyis bya'o// mi 'dod pas ni bya ba gzhan du nyung du byas te/ spyod lam thams cad du rang gi lha'i dam tshig sems dpa' bdag tu brtag pa la 'bad pa nyid du bya'o// zan za ba na yang rigs pa las byung ba'i kha zas ma smad cing mi 'gal ba blangs la/ yongs su dag pa dang / yon tan gyi khyad par du 'gyur ba yang 'di ltar bya'o// kha zas 'di nyes pa med cing yon tan phun sum tshogs pa mang po'i tshogs grub par gyur cig ces brjod dam bsams te/ rang gi lce la rdo rje bsams shing chos kyi phyag rgya 'di nyid brjod par bya'o// sarba kari/ sarba sid+d+hi/ 'di gnyis las dang pos ni thams cad dag par 'gyur ro// de'i 'og mas ni yon tan thams cad 'grub par 'gyur ro// rgyud gzhan dag las ni cho ga 'di dag rnam pa gzhan du gsungs pa ni 'di lta ste/ thams cad nam mkha'i mtshan nyid de// nam mkha'i la yang mtshan nyid med// mkha' dang mnyam pa'i rnal 'byor pas// thams cad bza' ba nyid du bya'o// thams cad nam mkha' sbyor ba yis// thams cad nam mkha' zhes smra zhing // rdo rje phyag rgya rnams kyis btab// nges pa nyid du bza' bar bya'o// 'dod pa kun gyi longs spyod rnams// ji ltar 'dod par spyod cing ni// thams cad nam mkhar sbyor ba yis// dngos grub thams cad 'thob par 'gyur// zhes bya ba'o// de ltar mngon pa'i sngags pa'am/ mtshan ma med pa'i rnal 'byor gyis mngon par 'dus byas pa'i kha zas 'di de bzhin gshegs pa rnams dang / de'i rigs la sogs par gtogs pa'i lha'i tshogs rnams la ci 'byor pa'i phud gsol te sems can rnams la yang ci nus par bgos la rang gi lha'i rnal 'byor ram/ de'i bdag po'i rnal 'byor du gnas te/ rang gi lha 'am/ dkon mchog gsum la mchod pa bya'o snyam du bsams te/ rigs pa dang ran par bza'o// de ltar byas na lha tshim par byas pa'i don chen po gzhan yang byas par 'gyur ro// de nas sngar bshad pa'i yid la bya ba nyid kyis ngal bso ste/ nyi ma gung dang phyi dro dang / nam phyed kyi dus na yang de bzhin du bzlas brjod la sogs pa snga phyi dus su bya ba rnams la spro ba bskyed cing // gnyid dang / 'du 'dzi dang / rnam par rtog pa ngan pa la sogs pa'i nyes pa yongs su spangs te legs par bya'o// de nas de bzhin du btang ste snga ma bzhin du bya ba thams cad la lha'i dam tshig sems dpa' nyid du nga rgyal ma btang ba nyid du bya'o/ snying po dang / phyag rgya dang / gsang sngags dang / rig sngags thams cad kyi bzlas brjod bstan pa bsdus pa'o// de ltar dkyil 'khor du zhugs pa'i tshe nyid ni ye shes babs pa'i mngon rtags kyi mtshan nyid thob kyang de dngos grub ma thob pa'i rnal 'byor pas cho ga 'dis re zhig de bzhin gshegs pa'i snying po'am/ de'i rigs dpal rdo rje sems dpa' la sogs pa sems dpa' chen po gang yang rung ba'i snying po gang mnyes par bya bar bsams pa de nyid nyin re snga dro dang phyi dro dang nyi ma gung gi dus dang / nam phyed kyi dus su dus re rer brgya rtsa brgyad du bzlas brjod du bya bas dus bzhir ji skad du gsungs pa'i sngon du bsnyen pa rdzogs kyi bar du sngon du bsnyen pa bya'o// phyi ma'i yang phyi ma'i rgyud las de bzhin gshegs pa'i rigs kyi snying po thams cad sngon du bsnyen pa'i bzlas brjod bya ba'i skabs su/ de la 'dir na de bzhin gshegs pa'i rigs kyi yo byad kyi cho ga rgyas pa'o zhes bya ba nas brtsams te/ zla ba bzhir dus bzhir snying po'i don gyis bdag nyid sangs rgyas kyi sku mdun du tshig tsam gyis kyang bsgom zhing ji ltar 'dod par byed pas brgya rtsa brgyad du rdo rje'i tshig gis bzlas brjod byas nas myur du 'grub po zhes gsungs pa'o// de ltar sngon du bsnyen pa byas nas de bzhin gshegs pa'i rigs kyi snying po rnams gang yang rung ba bzlas pa las byung ba'i cho ga la sogs pa'i dngos grub bam las rnams byed 'dod pa des yang rang gi lha'i ri mo'i sku gzugs kyi spyan sngar 'og nas 'byung ba'i tshogs sngon du bsnyen pa byas nas ri mo'i sku gzugs nyid kyi spyan sngar ji lta ba bzhin du bsgrub bo// de la re zhig dngos grub mchog bsgrub par 'dod pas rang gi lha'i ri mo'i sku gzugs kyi spyan sngar snga ma bzhin du dus bzhir brgya rtsa brgyad bzlas brjod byed pa'i rnal 'byor gyis zla ba bzhir yang bzlas brjod bya'o// de nas nyi ma bzang po la rab tu shis shing dben pa'i phyogs su rang gi rigs dang mthun par gnas la sogs pa bsrung bar bya ste sngar bshad pa'i rim pas rang gi lha'i dam tshig sems dpa' bdag tu bsgrub par byas nas mchod pa la sogs pa legs par byas nas/ de bzhin du rang gi rigs dang rjes su mthun pa'i lus dang ngag dang yid dang / lta ba'i spyod pa rnams ji lta ba bzhin du mngon du bya ste de 'dod pa bsngags pa byas la srod kyi dus nas brtsams te/ mtshan thog thag tu yid rtse gcig par byas la ci ltar 'dod pa'i dngos grub grub par yang dang yang du sems kyis rnam par brtag cing bzlas brjod bya'o// de nas nang par de bzhin gshegs pa la sogs pa'i mtshan nyid mnyes par byas pa'i lha'i gzugs kyi rang bzhin grub pa 'thob po// ji skad du phyi ma'i yang phyi ma'i rgyud las ri mo'i sku gzugs kyi cho ga'i 'og tu de nas ri mo'i gzugs la mchod pa rgya cher byas te/ ci lta ba bzhin du bzlas brjod kyi rnal 'byor zla bzhi'i bar du bya zhes gsungs so// 'dir yang 'dod cing 'thad par byas na 'dod pa ste rang gi lha nyid la bya'o// de yang ci skad du dam tshig gi dkyil 'khor gyi phyi ma'i rgyud las/ da ni/ 'dod pa kun du bzang po yis// sems can kun la bde ba sbyin// rdo rje sems dpa' ting 'dzin gnas// mchod pas bsgrub pa 'thob par 'gyur// zhes gsungs te/ rdo rje sems dpa' zhes bya ba ni 'dir phal cher nye ba'i mtshan nyid kyi tshig ste de bas na rdo rje rgyal po la sogs pa mnyes par byas pa'i sems dpa' gzhan rnams la yang snyeg par bya'o// de bzhin gshegs pa rnams dang de'i rigs kyi lha'i 'khor rnams kyi phyag rgya chen pos byin gyis brlab par bya ste/ mnyes par bya ba'i mgon po gang 'dod pa gcig gis phyag rgya bsgom pa goms pa las ci ltar 'dod pa'i dngos grub bsgrub po// phyag rgya chen po bsgoms pa las byung ba'i dngos grub 'dir bshad par bya ste/ de las phyag rgya chen po bsgoms pa las byung ba'i nor bsgrub par 'dod pa des dang po nyid du sngon gyi dus su bya ba'i cho ga ye shes kyi sems dpa' 'bab pa'i mtha'i bar du byas nas/ ar+tha sid+d+hi zhes bya ba'i snying po brjod cing ji ltar 'dod pa'i rang gi lha'i gzugs dang bdag dang bdag mi gnyis par bsgom pa ni/ ci srid nor bsam pa de ma rtsal bar gnas 'byung ba po med par 'byung ba de srid kyi bar du bsgom mo// de nas mtshan ma byung nas snga ma bzhin du mtshan gcig rang gi phyag rgya goms par bya ste/ nor bsgrub pa'i snying po yid la 'don cing gnas so// de nas rang gi lha byon nas ci ltar bsams pa'i nor kun stsal to// ji skad du/ de la re zhig nor bsgrub par 'dod pas snying po 'dis grub par bya ste/ de la snying po ni 'di'o// arta sid+d+hi zhes bya ba bsgrub pa'i phyag rgya 'dis nor 'byin par byed do zhes gsungs so// de nas rdo rje'i dngos grub bstan par bya ste/ de bzhin du sngon du byas pa'i cho ga thams cad byas la badzra sid+d+hi zhes bya ba'i snying po 'dis snga ma bzhin du ci ltar mos pa'i rang gi lha'i phyag mtshan ma byung gi bar du bsgoms nas nub gcig snyoms par zhugs te 'dug na rang gi lha byon nas ci ltar 'dod pa'i rdo rje'i dngos grub stsol to// ji skad du de nas rdo rje dngos grub 'dod na snying po 'dis bsgrub po// de la snying po ni 'di'o badzra sid+d+hi 'dis ji ltar 'dod pa'i rdo rje grub par 'gyur ro zhes gsungs so// de bzhin du badzra b+hid ta d+h+ya ra zhes bya ba'i snying po 'dis mtshan gcig gis mthar bsgrub na/ rang gi lha de bzhin du rig sngags 'dzin pa grub par 'dod pa'i khyad par gang yin pa de 'dir bstan par bya'o// de la chos kyi dkyil 'khor du gsungs pa byams pa la sogs pa'i ting nge 'dzin rnams gang yang rung ba'i ting nge 'dzin thob par bya ba'i phyir/ rang gi lha'i snying po bzlas brjod byed par 'dod pa gang yin pa des dang por re zhig sngon gyi dus su bya ba rnams byas nas/ byams pa la sogs pa ting nge 'dzin gang 'dod pa mngon du byas te/ rang gi lha'i snying po zla ba bzhir de bzhin du bzlas brjod bya'o// tha mar ting nge 'dzin de nyid la mnyam par bzhag nas rang gi lha'i gzugs su byas te/ ting nge 'dzin gyis bzlas brjod byed cing mtshan thog thag tu 'dug par bya'o// de nas nang par ji ltar 'dod pa'i ting nge 'dzin ni dngos grub rnams mngon du phyogs par 'gyur ro// ji skad du/ de nas ting nge 'dzin grub par 'dod na/ des rdo rje phra mo nas brtsams te/ ting nge 'dzin ni gang 'dod pa de'i snying po rnal 'byor gyis zla ba bzhi'i bar du goms par bya'o// de nas tha mar mtshan thog thag tu skyil mo krung ma bshigs par mnyam par gzhag ste 'dug par bya'o// de nas nang par ji ltar bsgom pa'i ting nge 'dzin gyis dngos grub myur du 'grub par 'gyur ro// de nas ting nge 'dzin de'i dngos grub 'thob par 'gyur ro zhes gsungs so// gsang ba dang dbab pa dang las kyi bye brag ni 'di lta ste/ snga ma bzhin du zla ba gcig tu yang // ri mo'i sku gzugs kyi spyan sngar bsnyen pa byas la/ tha mar mtshan thog thag tu de bzhin du bzlas brjod bya'o// de nas ji ltar rigs pa go cha dang / dbyug pa dang / skud pa dang / thal ba dang / yungs kar la sogs pa la lan gcig bzlas pas/ skyes pa dang / bud med dang / khye'u dang bu mo rnams dang / grong dang grong khyer dang / yul dang yul 'khor la sogs pa ji ltar 'dod par bsrung nus par 'gyur ro// skyes pa la sogs pas reg pa dang / ma reg pa yang rung ste/ rtsed mo la sogs pa bya ba'i phyir tsan+dan dri zhim po'i bdug pa lan cig bzlas pas 'bab par 'gyur ro// rdo rje dang lcags kyu la sogs pa'i phyag rgya yang lag pas bcings pa'am/ lugs ma byas pa yang rung de bzhin du phab na ji ltar 'dod par gdon la sogs pa'i las rnams byed do// bum pa'i snod la sogs pa la yang phab na rdzas stor ba de'i gnas su 'gro bar ston te/ ji skad du/ de bzhin zla ba gcig tu bsgrubs te/ de nas tha mar mtshan thog thag de bzhin du bzlas brjod byas na/ de nas las 'grub par 'gyur ro zhes bcom ldan 'das rdo rje 'dzin pas gsungs so// de nas las rnams 'byung ste/ lan cig brjod pas bdag dang gzhan dang grong dang grong khyer dag go cha bcings pa la sogs pas bsrung bar 'gyur ro// dbab pa ni tsan+dan dri zhim pos reg pa dang ma reg pa dang / rdo rje dang / lcags kyu dang / mda' dang / dga' ba dang / rin po che dang / nyi ma dang / rgyal mtshan dang / so'i phreng ba dang / pad+ma dang / ral gri dang / 'khor lo dang / lce dang / rdo rje rgya gram dang / go cha dang / mche ba dang / khu tshur gyi phyag rgya la sogs pa rdo rje thams cad lan cig bzlas brjod byas pas 'bab par 'gyur ro zhes gsungs so// sgyu ma'i las bsgrub pa'i sbyor ba'i khyad par ni de bzhin du ri mo'i sku gzugs kyi spyan sngar zla ba gcig gi sngon du bsnyen pa byas te/ rgyud las gsungs pa'i cho gas rma bya'i mjug ma la bsgrub po// de la 'di ni rgyud las gsungs pa'i cho ga ste/ sgyu ma'i las kyang rma bya'i mjug ma sbams pa'i nang du rdo rje bcug ste bcings la/ de nas rdo rje sems ma'i phyag rgyas rma bya'i mjug ma de mnan la/ de la phyag rgya thams cad babs kyi bar du bzlas brjod bya'o// de nas de la gzugs sna tshogs la sogs pa mthong bar 'gyur ro// de phyin chad mjug ma des gzugs thams cad rang gi lus la cho ga bzhin du ston to// mjug ma de nyid bskor bas bdag nyid kyi gzugs thams cad ston to// mjug ma de nyid kyis 'jig rten pa'i dgos pa'i las thams cad ston to// mjug ma de nyid kyis sangs rgyas dang byang chub sems dpa' thams cad kyi sku rnams kyang ston to// phyogs bcu'i sangs rgyas kyi zhing rnams su de bzhin gshegs pa 'khor dang bcas pa bdud sde dang bcas par bcom pa/ sangs rgyas kyi rdzu 'phrul mdzad pa yang ston pa nas rnam pa'i mchog thams cad dang ldan pa'i sangs rgyas kyi skur bdag nyid ston pa'i bar du ston to zhes bya ba'o// dbang du bya ba'i sbyor ba'i khyad par ni de bzhin du ri mo'i sku gzugs kyi spyan sngar zla ba gcig tu rang gi lha'i dam tshig gi phyag rgya bcings te bzlas brjod byas la/ tha mar de bzhin du phyag rgya bcing ba bya ste/ mtshan thog thag tu bzlas brjod byas la phyag rgya 'bar bar gyur na/ phyag rgya de bcings la sems can gang sems la bsam shing rjes su chags pas bzlas brjod byas pa de dbang du 'gyur ro// ji skad du/ dbang du bya bar 'dod pas de bzhin gshegs pa thams cad kyi rdo rje sems ma'i phyag rgya bcings te/ de bzhin du mtshan thog thag tu phyag rgya 'bar gyi bar du bzlas brjod bya'o// de phyin chad phyag rgya bcings pas de bzhin gshegs pa thams cad kyang rjes su chags par 'gyur na/ sems can gzhan lta ci smos zhes bya ba gsungs so// 'jig rten pa'i rig sngags 'chang gi dngos grub bsgrub pa'i khyad par yang // ri mo'i sku gzugs kyi spyan sngar yang sngon du bsnyen pa'i phyir/ rang gi lha'i dam tshig gi phyag rgya bcings te/ stong rtsa brgyad du bzlas brjod byas pas/ zla ba gcig gi sngon du bsnyen pa byas te/ tha mar de bzhin du mtshan mo phyag rgya bcings te bzlas brjod bya'o// nam phyag rgya 'bar bar gyur pa de'i tshe/ de bcings pas 'jig rten pa'i lha la sogs pa'i gzugs su snang ba'i dngos grub rnams dang / de las gzhan pa'i rig sngags 'chang la sogs pa'i dngos grub mchog rnams las/ gang yang rung ba gcig ji ltar 'dod par 'grub po// ji skad du/ de nas 'jig rten pa'i dngos grub rnams bsgrub par 'dod pa des/ dang po nyid du stong rtsa brgyad nyid bzlas brjod bya ba zla ba gcig gi bar du de bzhin du bzlas brjod byas la/ de nas tha mar phyag rgya bcings te/ de bzhin du mtshan thog thag tu phyag rgya 'bar ba'i bar du bzlas brjod bya'o// de phyin chad phyag rgya bcings pas 'jig rten gyi dngos grub rnams rig sngags 'chang gi dngos grub rnams las gang yang rung ba gcig 'grub par 'gyur ro zhes/ bcom ldan 'das rdo rje 'dzin pas gsungs so zhes bya ba bshad pa'o// 'di rnams ni re zhig de bzhin gshegs pa thams cad kyi snying po rnams bzlas brjod bya ba'i skabs su gsungs pa'i dngos grub khyad par can rnams 'dir bshad par rig par bya'o// de bzhin gshegs pa'i rigs las byung ba rnams kyi/ snying po dang phyag rgya dang gsang sngags dang rig sngags rnams bzlas brjod bya ba'i skabs su dngos grub gzhan rnams spyir bstan pa gang yin pa rnams ni 'dir ma bshad pas rgyud las shes par bya'o// de nas snying po dang phyag rgya dang gsang sngags dang rig sngags grub pa rnams ji srid par 'das pa dang da ltar dang / ma 'ongs pa'i dngos po rnams shes pa'i sbyor ba 'byung ste/ de la re zhig snying po grub pa 'das pa la sogs pa'i dngos po shes pa'i cho ga ni/ ji skad du/ snying po yongs su bzlas nas su// bdag gam gzhan gyis zhes bya ba// 'das dang da ltar ma 'ongs pa// de ni mthong zhing thos par 'gyur// phyag rgya'i lha ni mnyes byas pa// phyag rgya gcig ni bcings nas su// yid la cho ga bzhin byas nas/ 'jig rten rnams la brtags na ni/ gong ma bzhin du shes par 'gyur// zhes gsungs so// gsang sngags grub pa'i ye shes 'byung ba ni// gsang sngags lan cig brjod na ni// rang gi lce yis smra ba yang // 'das dang da ltar ma 'ongs pa// de dag thams cad bden par 'gyur// zhes bya'o// rig sngags kyi shes pa bsgrub pa'i rim pa ni/ rig sngags lan cig brjod na ni// de yis yid kyis rig pa ni// 'das dang da ltar ma 'ongs pa// rdo rje 'dzin pa'i tshig bzhin no// zhes bya ba'o// snying po la sogs pa bzlas brjod byas pa las byung ba'i dngos grub bsdus pa'o// 'dir yang rang gi sems kyi rtog pa bkru ba sngar bya ste/ rang gi lha'i rnal 'byor la gnas pa rtag tu nang gi bsam pa dag pa'i rnal 'byor pas phyi rol gyi gtsang sbra spyad pa dang / bsdam pa la sogs pa gcig kho nar bya dgos pa ma yin pas rgyud 'di la de bya ba'i cho ga dngos su ma bstan te/ de bas na de dag la mngon par zhen par mi bya'o// de la ma zhen par khrus la sogs pa bya ba ni// de lta bu'i 'jig rten dang rjes su mthun par bya ba dang / rang gi lus la phan pa dang rjes su mthun par bya ba'i phyir te/ de yang sngar bshad zin to// de bas ni dgongs pa 'di ni rdo rje rtse mo las gsal bar bstan pa ste/ 'di lta ste/ mi dge rnams bcu spangs nas su// dge ba bcu la bsnyen byas nas// sems can kun la phan sems pa// de ni nang gi khrus zhes bya// bdag nyid phyag rgyas btab nas ni// phyag rgya thams cad dgrol bar bya// bdag nyid bkru ba'i phyi ru ni// rnal 'byor khrus zhes bstan pa yin// gtsang sbra'i spyod pa 'brel ba'i lus// chu yi khrus zhes bya ba ste// las 'di rnam par rtog pa'i khrus// rdo rje slob dpon rnams la bshad// ces bya'o// de la khrus byed par 'dod pas rigs kyi bye brag gi srung ba sngar gsungs pas bdag bsrung ngo // yang na thams cad bsrung bar 'dod pas/ rang gi lha'i rnal 'byor yid la bya ste/ khrus la sogs pa'i phyi rol gyi mtshan nyid kyi gtsang sbra bya bar rgyud 'dir bcom ldan 'das kyis dgongs par mngon te/ de las gzhan pa'i khrus la sogs pa'i mtshan nyid kyi cho ga ma bstan pa'i phyir ro// de bas na rang gi rigs dang rjes su mthun pa'i srung ba'am/ rang gi lha'i dam tshig sems dpa'i nga rgyal gyis bsrung ba bya ste/ phyi rol gyi khrus la sogs pa'i mtshan nyid kyi gtsang sbra thams cad ji ltar 'dod par bya'o zhes gsungs pa yin no// rdo rje rtse mo las ni rnal 'byor pa thams cad kyi spyi'i phyi rol gyi khrus [(]gyi [,]kyi [)]cho ga gzhan dag gsungs te/ de'i rim pa yang bya'o// rang gi lha'i dam tshig sems dpa'i rnal 'byor ji ltar byas pa mngon du bya ste/ rang gi lce la rdo rje rtse lnga pa bsams la/ oM TuM zhes bya ba'i yi ge 'bru gnyis po'i go cha 'di yan lag thams cad du bkod de hUM zhes bya ba rdo rje gnod sbyin gyi snying po'am/ a zhes bya ba mi 'chi ba thab sbyor gyi snying po 'di gnyis yid la bya ste/ de nas oM d+hu bi ka ya du pi pra dz+wa la ni swA hA/ zhes bya ba'i gsang sngags zlos shing de'i phyag rgya bcings te/ bdag rdo rje 'bar ba'i tshogs kyis gzi can du gyur par yid kyis mngon par brtag go// de la 'di ni rdo rje 'bar ba'i phyag rgya ste/ lag pa gnyis khu tshur bcings la g.yas pa'i mthe bo dang g.yon pa'i mdzub mo rtse sbyar/ g.yon pa'i mthe bo dang / g.yas pa'i mdzub mo rtse sbyar te/ mthe'u chung gnyis rtse can du byas la bzlog ste sbyar ba ni rdo rje 'bar ba'i phyag rgya ste gnas lngar gtug go// de nas oM b+hu ra dz+wa la swA hA zhes bya ba'i sngags 'dis sa gtsang ma la nyi shu rtsa gcig mngon par bsngags la chu ngogs gtsang ma'i phyogs su cha gsum du bgos te bzhag la/ de nas de bzhin du rang gi lha'i dam tshig sems dpa' bdag rjes su bsams te/ sngar bshad pa'i mtshan nyid khro bo'i lta bas kun du bltas pas chu'i nang gi bgegs rnams bsal la/ de bzhin du rdo rje lta bar blta bas khor khor yug tu rdo rje dang 'dra bar bgegs mang po thams cad kyis mi tshugs par chu la mngon par brtags te/ sa'i cha gcig gis ro smad bkrus la/ cha gnyis pas mgo man chad lus thams cad bkrus te/ dam pa'i spyod pa'i cho gas mi smra bar ji ltar 'dod pa'i khrus byas nas/ sa'i cha gsum pas lag pa bkrus la oM na ma zhes bya ba rdo rje glu'i snying pos kyang nye reg bya ste/ yang dam tshig sems dpa' yang yid la byas la sngar gsungs pa'i cho gas rdo rje rin po che'i dam tshig gi phyag rgya'i chus bdag gi spyi bor dbang bskur la/ lha la yang chab gsol te gnas bsrung ba ji ltar byas pa bkrol la chu'i nang nas byung ste/ ji ltar 'dod pa'i gos gtsang ma'am/ rigs dang rjes su mthun pa'i kha dog sngar bshad pa yang rung // 'phags pa mi 'chi thab sbyor gyi snying pos smad g.yogs dang stod g.yogs la bzlas brjod bya ste gsol la/ gzi brjid phung po bzlas brjod byas pa'i ras kyis kyang bdag gi mgo la ze'u kar bcing bar bya'o// de la 'di ni gzi brjid phung po'i sngags so// oM na masmarba ta thA ga toSh+NI Sha te dzo rA shi/ a ba lo ki te/ mur+d+ha ni hU~M hU~M dz+wa la dz+wa la d+ha kad+ha ka// bi d+ha ka bi d+ha ka / bi d+ha ra bi d+ha ra/ hU~M phaT/ khrus kyi rim pa 'di dag thams cad kyang // rdo rje rtse mo las gzhung 'dis khyad par du bstan te/ 'di ltar/ bdag ni dang por go cha bgo// khro bo 'ang rjes su dran par bya// yi ge 'bru gnyis cho ga mchog // phung po thams cad 'jig pa'o// rdo rje gnod sbyin drag chen dang // khro bo mi 'chi thab sbyor ro// oM TuM go cha'i mchog // oM badzra yak+Sha A/ mi 'chi thab sbyor ro// bdag nyid 'bar ba 'jigs pa ste// rdo rje 'bar ba brjod dka' ba/ 'di ni gsang sngags 'di nyid kyis// rdo rje 'bar ba'i phyag rgyas so// oM d+hu pi d+hu pi kA ya d+hu pi pra dz+wa la ni swA hA/ sa la nyi shu rtsa gcig tu// rig sngags mngon par bsngags pa yi// sa des bdag nyid bkru ba ni// ro stod ro smad rked pa'o// oM b+hu ra dz+wa la swA hA/ zhes bya ba la sogs pa rgya cher bstan to// khrus la sogs pa gtsang sbra'i cho ga bsdus pa'o// de nas de ltar rgyun mi 'chad par rang gi lha mnyes par byed pa la brtson pa'i rnal 'byor pa des sngar gsungs pa'i dam tshig bsrung ba bya ste/ rang gi lha'i bden pa dang / chos dang las dang dbang du bya ba la sogs pa sgrub pa la 'bad par bya'o// de la de bzhin gshegs pa la sogs pa'i rigs kyi bye brag gis bden pa rjes su gzung ba'i mtshan nyid 'di ltar shes par bya'o// 'di lta ste/ dgos pa'i skabs su// mna' 'dor ba la rang gi lha rjes su dran par byas la/ gcig tu gzhol ba bstan par bya ba'i phyir/ de rjes su dran pa'i yon tan nyid kyis mna' bor te/ bden pa yongs su bsrung bar bya'o// de la 'di ni de bzhin gshegs pa'i bden pa yongs su bsrung ba'i rgyud do// bden pa'i rjes su 'jug pa yi// tshig gi su ni mna' 'dor ba// bden pa chen po bsrungs na ni// sangs rgyas myur du 'thob par 'gyur// zhes bya ba'o// de'i don kyang 'di ste/ de bzhin gshegs pa bzlas brjod byed pas mna'i skabs su bab na/ dam tshig 'di ltar bya'o// bden pa nges par bdag gis dngos po 'di bya'o zhes bya ba la sogs pa'o// rgyal ba'i rigs la ni/ dam tshig la ni mna' 'dor ba// de bzhin gshegs pa'i rigs las 'byung // rdo rje bden pa bsrungs na ni// grub pa'i mchog kyang thob par 'gyur// dam tshig mna' 'dor zhes bya ba de'i don ni 'di ste/ gal te bdag 'dir ltar mi byed na rdo rje sems dpa' la sogs pa dang dam tshig rnams bslus par gyur cig ces bya ba la sogs pa'o// de bzhin du rdo rje'i rigs la/ rdo rje 'dzin pas mna' 'dor ba// rab tu 'da' ba dka' ba ste// gal te dngos grub mchog 'dod na// bden pa 'di ni bsrung bar bya// rdo rje 'dzin ma ni 'jig rten gsum gyi 'khor lo thams cad spyi'i dam tshig gi phyag rgya bstan pa'o// pad+ma'i rigs kyi bden pa ni// pad+ma'i chos kyi mna' 'dor ba/ pad+ma'i rigs chen las byung ba'o// gal te grub pa'i mchog 'dod na// pad+ma'i dam tshig bsrung bar bya// de'i don yang 'di ste/ gal te bdag nyid ltar mi byed na dam pa'i chos bdag nyid bslus par gyur cig ces bya ba la sogs pa'o// nor bu'i rigs la ni// sangs rgyas mchod pa mna' 'dor ba// rab tu 'da' bar dka' ba ste// bden pa dam pa bsrungs na ni// de ni dbang bskur thob par 'gyur// zhes bya'o// sangs rgyas mchod pa zhes bya ba de'i don ni gal te bdag 'di ltar mi byed na sangs rgyas rnams kyi mchod pa gang yin pa thams cad bdag gis bshigs par gyur cig ces bya ba ste/ de ni mna' 'dor ba'i sbyor ba'o// de de ltar dam tshig legs par rig cing de bsrung ba la 'bad par gyur pa/ mnyes par bya ba'i lha'i rjes su mthun par chos dang las dang chos nyid dang rjes su chags pa dang dbang du bya ba la sogs pa legs par shes par byas nas ji ltar rigs par bsrung bar bya'o// de la re zhig rigs bzhi'i lha thams cad kyi snying po rnams ji ltar srid par bzlas brjod bya ba dang / bsgom pa la mngon par brtson pa snying po bsgrub pa rnam gnyis kyi chos dang las la sogs pa bsdu bar bya'o// de la legs par spyod pas bskyed pa/ yid la 'dod pa'i 'bras bu mthu rgya chen po ni chos so// de'i rgyu spyod pa dang / chos bshad pa dag la yang de ltar brtags pas de skad ces bya'o// de la skabs 'dir ni bshad pa'i mtshan nyid kyi chos nyid gzung ste/ rigs so so'i rang gi rigs dang rjes su mthun pa'i chos brjod par bya ba'i phyir ro// de la brjod pa yang bzlas brjod byed pa dang bsgom pa dang bsgrub pa'i dus na de mngon par bstan pa'i don rtogs pas rang gi rgyud la 'phel bar bya ba'i phyir ro// de la de bzhin gshegs pa'i snying po bzlas brjod byed pa dang / bsgom pa la brtson pas chos kyi tshig brjod pa de'i don chud pas 'di ltar bya'o// sangs rgyas chos zhes bya ba ste// de ltar chos nyid yi ge brjod// sangs rgyas chos kyi phyag rgya che// ye shes kyi ni tshul mchog go// zhes bya ba ste/ sangs rgyas chos zhes bya ba 'di'i don chud pa ni/ 'di lta ste/ slob pa dang ni mi slob pa'i 'bras bu'i ngo bo nyid ni sangs rgyas te/ chos kyang de nyid kyi ngo bo nyid do// de bas na sangs rgyas gang yin pa de nyid chos so zhes bye brag med par chud par bya ste/ chos kyi tshig brjod par bya'o// de bzhin gshegs pa'i rigs la/ chags las dga' ba'i chos med de// bde ba thams cad rab tu stsol// de bzhin gshegs pa'i rigs la ni// chos 'di grub par byed pa'i mchog // ces bya ba ste/ 'dir chags pa las dag pa med do zhes bya ba ni bshad pa'i chos kyi tshig de brjod pa na 'di ltar yid la bya'o// sems can smin par bya ba dang dgrol bar bya ba la chags pa dang byang chub kyi sems kyi rang bzhin la chags pa las rab tu dag pa'i chos gzhan med do zhes bya ba'o// rdo rje'i rigs la ni/ sangs rgyas bka' ni srung ba dang // de bzhin sems can bskyab pa'i phyir// khros pas kun du gdug pa rnams// bsad kyang dngos grub thob par 'gyur// zhes bya ba 'di brjod cing 'di ltar yid la bya'o// sangs rgyas kyi bka' la sogs pa dang / sems can 'dul ba'i las byed pa na de'i kha na ma tho ba dang ldan par mi 'gyur ba ni sman pa la sogs pa bzhin du snying rje'i dbang gis zhugs pa'i phyir ro snyam du bsams pa'o// de bzhin du pad+ma'i rigs la yang // pad+ma chu yis ma chags pa// de bzhin chags pa nyes med do// de skad smra zhing mi bya ba// byed kyang sdig pas mi gos so// zhes bya ba ste/ 'dir pad+ma chu yis mi chags pa// de bzhin chags pa nyes med do// zhes bya ba'i chos tshig brjod pa na 'di ltar yid la bya'o// byang chub sems dpa' sems can smin par bya ba dang / dgrol bar bya ba la chags pa ni 'khor ba'i nyes pas mi gos te/ shes rab dang thabs kyis yongs su zin pa'i phyir ro// de skad smra zhing mi bya ba zhes bya ba ni sems can smin par bya ba dang / dgrol bar bya ba dang / rjes su mthun pa'i chags pa la sogs pa'i spyod pa ston pa kyang sems shin tu rnam par dag pa'i phyir sdig pas mi gos so zhes bya bar dgongs pa'o// nor bu'i rigs la ni/ sbyin dang mnyam pa'i chos med ces// sgrub par byed cing smra ba ni// nor bu'i rigs chen chos yin te// myur du 'grub par byed pa yin// zhes bya ba ste 'dir yang // sbyin dang mnyam pa'i chos med do// zhes bya ba'i mdo'i tshig klog cing 'di ltar yid la bsgom mo// sbyin pa'i pha rol tu phyin pa la byang chub sems dpa' phun sum tshogs pa thams cad 'byung ste/ de bas na bdag cag gis ci nus su sbyin pa la 'jug par bya'o zhes bya ba'o// las kyang phan par bsgrub pa'i rang bzhin te/ de yang de bzhin gshegs pa la sogs pa'i snying po mnyes par byed pa'i bye brag las rnam pa lnga ste/ de la de bzhin gshegs pa rnams kyi las ni 'di'o// sems can thams cad sangs rgyas dang // byang chub sems dpa' nyid 'grub par// ji ltar bar ni 'dul ba nyid// las kyi phyag rgya rab tu ster// zhes bya ba'o// de bzhin gshegs pa'i rigs mnyes par byed pa'i las ni 'di'o// mchod pa rnam pa bzhi rnams kyi// sbyor ba rnam bzhis rnam pa bzhis// dus bzhin ru ni sbyor ba yis// las rnams byed cing bsgrub par bya// 'di'i don yang byang chub kyi sems la dga' ba la sogs pa bsgrub pa'i mchod pa'i mtshan nyid rnam pa bcu drug de bzhin gshegs pa'i rigs kyi las kyi dkyil 'khor du brtag par bya'o// 'di dgrol ba ni 'dir gzhung mang du 'gyur du dogs pas ma bkrol lo// rdo rje'i rigs la ni// sems can gdug pa gzhom pa'i phyir// de dang de yi las bsgrubs na// sangs rgyas byang chub 'thob par 'gyur// min na grub pa gong ma bzhin// zhes bya'o// pad+ma'i rigs la ni/ 'jigs pa rnams la mi 'jigs sbyin// de bzhin gdug pa rnams 'dul ba// 'di ni pad+ma'i rigs kyi las// sangs rgyas grub pa rab stsol ba// zhes bya ba'o// nor bu'i rigs la ni/ sangs rgyas rnams dang lus can la// dbang bskur de bzhin sbyin pa dang // re ba thams cad rdzogs byed pa// las 'di don du grub pa'o// zhes bya'o// dam tshig dang chos dang las de rnams kyang bsrung ba dang / brjod pa dang / bsgrub pa rnams kyi khyad par du dam tshig la sogs pa'i phyag rgya'i dngos grub mchog rnams myur du 'grub par 'gyur ro// lha rnams kyi ngo bo nyid kyi khyad par ni chos nyid de/ de yang phyag rgya chen po dang / dam tshig dang chos dang las kyi phyag rgyar sbyor ba gtsor gyur pa las shes par bya ste/ gang gi phyir phyag rgya la la lha'i khyad par kha cig la dngos po'i ngo bo nyid kyi gtso bor grub par byed par bstan te/ 'di ltar de bzhin gshegs pa dang / de'i rigs dag la ni phyag rgya chen po'o// de las gzhan pa gsum ni rigs gsum la go rims bzhin te de ltar rnam pa lnga'o// de la 'di ni re zhig // de bzhin gshegs pa'i chos nyid de// rdo rje sems dpa'i ting 'dzin ni// sangs rgyas rnams kyi chos nyid yin// sangs rgyas kyi ni sangs rgyas 'di// gzhan las sangs rgyas mi rnyed do// zhes bya ba'o// 'dir yang rang gi snying gar zla ba'i dkyil 'khor gyi steng du rdo rje bsgom zhing // de bzhin gshegs pa'i rnal 'byor la gnas pas dngos grub bam// las rnams bya'o zhes gsungs par 'gyur ro// de bzhin gshegs pa'i rigs la yang // phyag rgya chen po bsgom zhing ni// dngos grub thams cad rab grub pa// 'di ni de bzhin gshegs rigs kyi// dngos grub mchog sbyin chos nyid yin// zhes bya ba'o// rdo rje'i rigs la/ phyag rgya dam tshig mchog rnams kyis// las rnams kun ni bsgrub par bya// phyag rgya chen po'i sbyor ba yis// rdo rje'i dngos grub 'thob par 'gyur// zhes bya ba'o// pad+ma'i rigs la/ chos kyi phyag rgya'i sbyor ba yis// chos kyi phyag rgya brjod par bya// 'di yis chos rnams sgrub pa ni// rdo rje chos kyi chos nyid do// zhes bya ba'o// nor bu'i rigs la/ las kyi phyag rgya'i sbyor ba yis// las kyi phyag rgya snying gar gnas// chos nyid 'di nyid bsgom byas na// las kyi mchog ni 'grub par 'gyur// zhes bya ba'o// chos nyid kyi bye brag lnga po de rnams sbyor ba yang // ji ltar rigs par/ rang gi lha'i dngos grub dang / las thams cad bsgrub pa la sbyar bar bya'o// rjes su chags pa dang / dbang du bya ba ni rang gi lha rab tu dgyes par bya ba dang / dbang du gyur par bya ba'o// gnyis ka la yang rigs kyi bye brag las rnam pa lnga lnga ste/ de la 'di ni re zhig rjes su chags pa rnam pa lnga'o// de la yang dang por de bzhin gshegs pa rjes su chags par bya ba ste/ sems can don ni rab byed cing // bdag nyid sangs rgyas byang chub 'dod// sangs rgyas rjes su dran gyur nas// sangs rgyas thams cad bsgrub bar bya// zhes bya ba'o// de bzhin gshegs pa'i rigs la ni// ji lta'i yul dang ldan gyur nas// rdo rje sems dpa' bsgrub par bya'o// de nyid bskul bas myur ba ru// rjes su chags nas rab tu 'grub// ces bya ba ste/ yul zhes bya ba yang rdo rje lA s+ye la sogs pa byang chub kyi sems la dga' ba la sogs pa sngar bshad pa'o// rdo rje'i rigs la// sangs rgyas bka' bzhin bya ba'i phyir// gdug pa rnams la drag spyod pas// khros pas sems can spyad phyir te// 'di ni rdo rje'i chags pa'o// zhes bya ba'o// pad+ma'i rigs la/ chags la blta zhing byams pa dang // snying rje dang ni chos smra ba// mi 'jigs thams cad sbyin pa ste/ pad+ma'i sems dpa' chags par byed// ces bya ba'o// nor bu'i rigs la/ dbang bskur rab tu sbyin pa dang // nor tshogs rab tu sbyin pa ste// sangs rgyas sems can don la sbyor// de ni nor bu'i chags pa'o// zhes bya ba'o// de la rigs bzhi'i lha rnams dbang du bya ba'i sbyor ba bshad de// de la yang dang po re zhig // de bzhin gshegs pa rnams kyis ni// chags pa smad par mi bya'o// rnam par dag pa bde mchog stsol// de bzhin sems can don la sbyor// 'di ni sangs rgyas rjes su chags// zhes bya ba ste/ 'dir yang chags pa zhes bya ba ni byang chub kyi sems nyid la gsungs so// de bzhin gshegs pa'i rigs la/ rab tu dga' khyod ces smra zhing // 'dod pa bde ba'i bdag nyid bstan// rdo rje sems dpa' bsgrub par bya// de nyid bskul bas dbang du byas// zhes bya ba'o// 'dir 'dod pa zhes bya ba ni byang chub la 'jug pa'i sems kyi mtshan nyid byang chub kyi sems la bya ste/ de yang byang chub mngon par 'dod pa'i phyir ro// rab tu dga' ba zhes bya ba'i tshig kyang de nyid la bya ste/ byang chub kyi yul la legs par dga' bas na rab tu dga' ba zhes rgyud nas bshad pa'i phyir ro// rdo rje'i rigs kyi ni/ sems can dga' phyir sangs rgyas bka'// lus can rnams kyang mi 'jigs phyir// sangs rgyas bstan pa bsrung ba'i phyir// bsad na dbang du 'gyur ba 'thob// ces bya ba'o// pad+ma'i rigs kyi ni/ chags pa dag pa brtag pa ni// pad+ma 'dab ma phye ba ste// chags sam chags par byed pa yang // gdul ba'i don du dbang byed pa'o// zhes bya ba'o// nor bu'i rigs la ni// sangs rgyas thams cad dbang bskur phyir// rdo rje rin chen nyin re bzhin// spyi bor bzhag ste dbang bskur nas// sangs rgyas thams cad dbang du bya// zhes bya ba'o// ji ltar 'dod pa'i dngos grub dang 'gal ba'i las kyi lhag ma ma lus pas rigs bzhi char la yang // snying po dang / phyag rgya dang / gsang sngags dang / rig sngags la sogs pa rnams legs par mang du bzlas brjod byas pa dang / bsgom pa'i sbyor ba dag gis sems can gyi don dang / sangs rgyas su 'gyur ba la sogs pa sbyar ba'i mthu bdag la yod par ma mthong na/ de'i phyir drag shul gyis bsgrub pa'i phyir rnal 'byor rdo rje'i rigs kyi chos kyi 'khor lo las gsungs pa'i cho gas/ rang gi lha la drag shul spyod pa'i mtshan nyid ji ltar 'dod par 'grub pa'i thabs su gyur pa'i las grub pa rnal 'byor pas bya bar rigs bzhi'i lha bsad pa'i skabs nas de dag bstan to// gsad pa yang 'dir rang gi lha dngos grub ster ba dang 'gal ba'i gnas skabs drag shul spyod pa'i sbyor bas yongs su gtang bar shes par bya'o// de bsgrub pa'i rgyu yang rigs bzhi'i bye brag las bstan te/ de la re zhig de bzhin gshegs pa'i drag shul spyad pa'i rgyu bstan pa/ sems can kun don ma mthong zhing // sangs rgyas de nyid mi sbyor ba// lus sam tshig gam yid kyis su// bsad na myur du 'grub par 'gyur// zhes bya ba'o// rdo rje'i rigs la ni// khro bas gdug pa mi 'dul zhing // de bzhin sems can mi 'dul dang // bdag nyid sdug bsngal gyur na yang // hUM zhes bya bas gsang par bya// zhes bya ba'o// pad+ma'i rigs la ni/ snying rje med cing byams pa med// sems can gdug pa mi sbyor zhing // bdag kyang bslus par gyur na ni// bsad na dngos grub 'thob par 'gyur// zhes bya ba'o// rin po che'i rigs la ni// mi gtong bdag gis don med cing // nor stor ba dang ma rungs dang // sems can rnams ni dbul 'gyur na// bsad na dngos grub thob par 'gyur// zhes bya ba'o// rigs bzhi'i lha rnams la// drag shul spyod pa'i sbyor ba 'di yang // rdo rje'i rigs kyi chos kyi dkyil 'khor drag shul du bsgrub pa'i skabs su gnas par bstan pas de nyid du brtag par bya'o// 'di ni re zhig rigs bzhir gsungs pa'i lha rnams kyi drag shul gyis sgrub pa'i sbyor ba dang rdo rje rigs kyi chos kyi dkyil 'khor du gsungs pa'i yid la byas nas drag shul spyad pa'i mtshan nyid lha rnams bsad pa bshad pa ste/ dmigs pa dang bcas pa'o// dmigs su med pa'i sbyor bas kyang // mi 'dod pa yi las spyangs pa'o// drag shul spyad pa byas nas ni// dngos grub 'thob pa bstan pa'i phyir// kha cig 'thob med rnal 'byor gyis// sangs rgyas bsad pa'i rnal 'byor can// de rnams rab tu gdon pa'i phyir// nged rnams dngos grub myur du stsol// zhes bya ba gsungs te/ de'i don kyang 'di'o// rdzogs pa'i sangs rgyas la sogs pa rang gi lha rnams rnam pa med par rjes su dran pa'i sgo nas bsgom pa dang de bzhin du bdag dang chos thams cad dmigs su med par bsgoms pas dngos grub kyi gegs su gyur pa'i las dang nyon mongs pa med par gyur na ji ltar 'dod pa'i dngos grub 'thob par 'gyur te/ de bas na bcom ldan 'das kun du bzang pos de rnams la de dngos grub myur du stsol to zhes gsungs so// des 'di skad du gsungs par gyur te/ gang gi tshe gsang sngags legs par mnyes par byas kyang rnal 'byor pas ji ltar 'dod pa'i dngos grub thob par gyur pa de'i tshe/ phyag rgya chen po la sogs pa'i bsgom pa'i sbyor ba dang / bzlas brjod kyi sbyor ba'i sngon rol dang / phyis rang gi lha'i chos kyi sku la lhag par dmigs par bya'o zhes bya ba'o// de la de bzhin gshegs pa'i snying po la sogs pa'i bye brag las kyang rab mchog pa'i bsod nams dang ye shes kyi tshogs la sogs pa'i don/ snying po la sogs pa'i lha rnams mnyes par bya ba'i rgyu rnams bstan te/ de dag kyang sngags pas shes par bya'o// gang gi phyir de rnams shes nas de brtsams na de dag 'phel bar byas pas ring por mi thogs par 'grub pa'i snod du 'gyur ro// de bas na snying po la sogs pa'i ngo bo nyid kyi khyad par yongs su shes par bya ba'i phyir de rnams kyi mtshan nyid bshad par bya'o// de'i phyir yang de dag gi rjes su mthun pa'i lha'i mtshan nyid re zhig 'dir dang por bstan to// de la ye shes khyad par can dang / mchog gi mthu dang ldan pa sems dpa'i khyad par ni lha ste/ don dam pa yang 'di'o// de gnyis las sems dpa'i khyad par ni ye shes khyad par can dang / mchog gi mthu'i mtshan nyid dag gis de las gzhan pa'i sems can rnams las lhag par bstan pas na lha zhes gsungs so// de yang yongs su dag pa dang de las gzhan pa ste rnam pa gnyis so// de la don dam par rtogs pas nyes pa'i dri ma dang bral ba ni yongs su dag pa'o// dri ma dang ma bral ba ni de las gzhan pa'o// de la rab mchog por yongs su dag pa dang ldan pa'i rdzogs pa'i sangs rgyas nyid de/ de bas na de rtag par thams cad mkhyen cing thams cad kyi dbang phyug tu grags so// rab mchog por ma yin par dag pa dang ldan pa ni rgyal ba'i sras dang / rang rgyal ba dang / nyan thos rnams so// 'jig rten pa'i lha'i tshogs khyad par can thams cad ni yongs su ma dag pa ste/ de dag kyang brgya byin dang khyab 'jug pa dang lha chen po zhes bya ba dang / de dang 'brel pa'i lha'i khyad par gzhan rnams so// lha'i bye brag khyad par 'di rnams thams cad la yang dngos dang sprul pa'i bye brag las rnam pa gnyis te/ de ltar bye brag rnam pa du mar gyur pa'i sems dpa'i khyad par gyi mtshan nyid ni 'di lta'o// de dag nyid kyi mchog gi rang bzhin gnyis su med pa gang yin pa ni don dam pa ste/ rnam par dag pa'i ye shes mchog dam pa'i spyod yul yin pa'i phyir ro// yang na don 'di don thams cad pas khyad par can yin pa'i phyir don dam pa'o// yang na nyes pa thams cad rnam par dag pa dang / bla na med pa'i phun sum tshogs pa'i dbang phyug gi mtshan nyid don dam pa'i dgos pa khyad par can thams cad bsgrub pa'i phyir don dam pa zhes gsungs so// de nyid don dam pa'i bden pa zhes kyang grags te/ de rtag tu thams cad la mi slu ba'i phyir ro// de'i mtshan nyid kyang rigs kyi bu don dam pa'i bden pa gang zhe na/ gang la sems kyang mi rgyu na de la yi ge rnams lta smos kyang ci dgos zhes gsungs so// sangs rgyas kyi yon tan mtha' yas shing bla na med pa'i rgya chen po mang po'i tshogs mtha' dag gi gzhir dus thams cad du gnas pas na/ chos kyi sku zhes kyang theg pa chen po rnams las phal cher grags te/ chos nyid kyi sku bas na/ de chos kyi sku zhes bya'o// de ni chos kyi sku don dam pa ste/ 'gro ba thams cad kyi tshe 'di dang phyi ma'i bde ba thams cad kyi rgyu yin pa dang / de bzhin gshegs pa'i yon tan mang po rtogs pa'i chos kyi mtshan nyid kyi sku'i gzhi zhes bya ba'i bar du ste/ de bas na chos kyi sku zhes bya ba'o// de bzhin du rgyud gzhan dag las ni de bzhin gshegs pa zhes bya ba yang grags te ji ltar/ 'du shes tsam ni spangs pa yis// rang bzhin bstan du med pa ste// ye shes kyis ni rang rig pa// de dag de bzhin gshegs zhes gsungs// zhes bya ba'o// de yang don thams cad la de'i ngo bo nyid dang / de la dmigs pa'i ye shes kyi bdag nyid kyi yul du dus thams cad du de bzhin du rtogs pas na/ de bzhin gshegs pa zhes gsungs so// yang na blo yongs su dag pa rnams kyis rtag tu de bzhin du rtogs pa'i phyir de skad ces bya'o// 'di ni rdzogs pa'i sangs rgyas rab mchog chen por rnam par dag pa brnyes pa rnams dang / de dag nyid kyis bla na med pa chen po'i rgyur mngon du mthong ba tsam gyis 'gyur bar lhag par bstan pa'i phyir lha zhes bya'o// don dam pa'i lha'i rang bzhin de dang tha mi dad par spyod pas sems dpa'i mtshan nyid kyang lha zhes bya'o// de bas na dngos dang nye bar brtags pa'i mtshan nyid kyi bye brag las kyang lha rnams gnyis su shes par bya'o// yongs su dag pa dang yongs su ma dag pa la sogs pa'i lha rab tu dbye ba yongs su bsgrags pa 'di yang de la mkhas par bya ba'i phyir 'dir zhar la bshad do// gzhung 'dir ni rigs bzhi char yang rnam pa thams cad du yongs su dag pa lha'i khyad par rnams bsdus pa ste/ de rnams ni de bzhin gshegs pa thams cad kyi sku dang gsung dang thugs dang spyod pa rnams las gyur pa'i rang bzhin no zhes kyang sngar bshad do// de bas na de ltar yang dag par rdzogs pa'i sangs rgyas rnams kyi sku la sogs pa'i yon tan las nye bar brtags pa'i lha rab tu dbye ba rnams ni dkyil 'khor chen po la sogs par bkod pa yin no// khyad par du ni rigs bzhi char yang dkyil 'khor chen po'i tshul du rnam par gnas pa ni de nyid las nye bar brtags pa'i lha'i khyad par brtags pa la bcom ldan 'das kyis snying po zhes bya bar gsungs so// gzungs kyi dkyil 'khor na gnas pa yang de dag nyid de phyag rgya zhes bya'o// chos kyi dkyil 'khor gyi tshul du gnas pa yang de nyid de gsang sngags zhes bya'o// las kyi dkyil 'khor du kun du bkod pa bstan pa yang de dag nyid de/ rig sngags zhes bya bar gsungs so// snying po zhes bya ba la sogs pa'i nges pa'i tshig ni rgyud phyi ma las bcom ldan 'das kyis gsal bar bstan te/ 'di ltar snying po'i nges pa'i tshig bshad pa'i rgyud kyi skabs su/ yid la 'dod pa'i cho ga yis// yid la gang 'dod 'grub par 'gyur// ting 'dzin sgrub pa'i snying la gnas// de bas snying po zhes bya'o// zhes gsungs so// 'dir snying po zhes bya ba ni yi ge rnam par rtog pa'i rnam par rab tu goms pa las snying po zhes bya ba'i sems rtogs par 'gyur bas snying po'o// de yang skabs 'dir rdo rje dbyings kyi dkyil 'khor chen por gsungs pa/ badzra satwa/ badzra rA dza zhes bya ba la sogs pa'i ming du brjod pa de bzhin gshegs pa rnams dang rdo rje sems dpa' la sogs pa'i sems dpa' chen po rnams kyi ting nge 'dzin ston pa la snying po zhes bya'o// snying po de yang dus gcig gnyis shig tu snying po zhes bya ba'i sems rjes su rtogs par 'gyur te/ 'di ltar ji ltar 'dod pa'i dngos grub bsgrub pa'i dus dang rang gi lha'i ting nge 'dzin bsgom pa'i dus na'o// de bstan pa'i phyir/ yid la 'dod pa'i cho ga yis// yid la gang 'dod 'grub par 'gyur// ting 'dzin grub pa'i snying la gnas// de bas snying po zhes bya'o// zhes bya ba gsungs pa'o// snying po la gnas zhes bya ba 'dis kyang gang gi tshe rnal 'byor pa 'dis rdo rje sems dpa' la sogs pa'i ting nge 'dzin bsgom pa'am/ de'i gnas dang tshe dang lus dang kha dog la sogs pa dang ldan pa'i mtshan nyid yid la dgos pa'i dngos grub 'dod pa'i tshe/ badzra satwa/ badzra rA dzA zhes bya ba la sogs pa'i snying po brjod pa'i tshul gyis sems la bzlas nas bzlas brjod dam sgom pa byed de/ de bas rdo rje sems dpa' la sogs pa'i snying po de snying la 'jug pas na snying la gnas pa zhes bya bar dgongs so// de bzhin du phyag rgya'i nges pa'i tshig bshad pa'i skabs su yang // 'da' ka de bzhin mi shigs pa// rgyal po phyag rgya mchog gi rtags// bdag nyid chen po mtshan ma'i sku// de bas phyag rgya zhes su grag // zhes gsungs te/ 'dir bdag nyid chen po'i mtshan ma'i sku zhes bya ba'i sgra ni gzungs kyi dkyil 'khor na rdo rje dbyings kyi dbang phyug ma la sogs pa bris pa'i phyag rgya bkod pa rnams la bya ste/ de la ston pa rnams dang yang tha mi dad pas/ gsang sngags kyi yi ge dang tshig 'bru rnams kyang phyag rgya zhes bya ba'i sgrar brjod par shes par bya'o// gsang sngags kyi nges pa'i tshig bshad pa'i skabs su yang // 'da' bar bya ba ma yin zhing // shigs par dka' la gsang ba nyid// gsang ba bsgrub phyir sngags pas ni/ de bas sngags shes nges par brjod// ces bya ba gsungs so// 'dir yang bsngags shing gsang ba ste/ smra bas nges pa'i tshig dang sbyar na snying po dang phyag rgya la sogs pa yang de bzhin du smra bas na de dag la yang gsang sngags zhes bya ba'i glags su 'gyur mod kyi/ 'on kyang chos kyi dkyil 'khor du gsungs pa nyid kyis lha rnams kyi bzlas brjod bya ba'i yi ge dang tshig 'bru rnams la gsang sngags zhes bya bar dgongs te/ chos kyi dkyil 'khor ni gtsor gsung mi zad pa bkod pa'i mdzod rnam par sprul pa'i byin gyi rlabs su gyur par dgongs pa'i phyir ro// rig sngags kyi nges pa'i tshig bshad pa ni sgrib pa rnam pa gnyis rnam par sel ba'am/ 'di dang pha rol shes pa'am/ des don phun sum tshogs pa thams cad thob pas na rig sngags zhes bya ste/ de yang 'dir las kyi dkyil 'khor du gsungs pa'i lha'i ngo bo nyid du dgongs so// dkyil 'khor de yang de bzhin gshegs pa'i phrin las kyis byin gyis brlabs par gyur pa ste/ de bzhin gshegs pa rnams kyi phrin las kyang // ji ltar srid par 'gro ba thams cad kyi nyon mongs pa dang shes bya'i sgrib pa gnyis sel ba'i mtshan nyid dang skye bo mang po 'dod pa'i dngos grub thams cad bsgrub pa ste/ de bas na/ ma rig pa ni gzhig pa dang // ngag gi rig mchog grub pa'i phyir// dngos grub dam pa yod pa ste// de bas rig sngags zhes bya'o// zhes bya ba gsungs so// snying po dang phyag rgya dang gsang sngags dang rig sngags rnams rab tu dbye ba bshad zin to// da ni rigs bzhi char la yang snying po dang phyag rgya dang / gsang sngags dang rig sngags rnams kyi bye brag la bzlas brjod la sogs pa'i yan lag gi cho ga gzhan yang spyir bstan te/ de dag kyang 'dir bsdu bar bya'o// 'di yang dngos po'i rang bzhin gyis cho ga'i las kyi bye brag kha cig gtso bor snying po la sogs pa kha cig 'grub pa'i rgyu ste/ de bas na snying po la sogs pa'i bye brag gi sgo nas/ chos sngar bshad pa'i lhag ma rnams bstan te/ de la re zhig snying po bsgrub pa'i tshogs la sogs pa bstan par bya'o// de la gong nas 'byung ba'i mtshan nyid phyi'i mchod pa'i cho ga ni tshogs kyi cho ga ste/ ji skad du/ mchod pa'i cho ga kun byas nas// dge ba'i chos rnams thams cad kyi// tshogs ni rnam par 'phel bar 'gyur// de bas nges par 'grub par 'gyur// zhes gsungs so// 'dir yang 'di ltar dgongs te// phyag rgya dang gsang sngags dang rig sngags la brtson pa rnams la yang phyi'i mchod pa'i cho ga rnams dngos grub kyi yan lag tu 'gyur mod kyi/ 'on kyang dngos bo'i rang bzhin gyis gtsor snying po bzlas brjod byed pa dang / bsgom pa la brtson pa rnams nyid la myur du dngos grub stsol te/ de bas na de la brtson pa rnams kyis khyad par du de la mngon par brtson par bya'o// de bzhin du bsod nams kyi cho ga la sogs pa la yang thams cad du sbyar bar bya'o// de bzhin du sgrub pa'i mchod pas bsod nams kyi cho ga bya ba ni/ ji skad du/ mchod pa rnam bzhi byas pas ni// bsod nams chen po thob par 'gyur// sangs rgyas mchod pas sdig can yang // 'grub pa 'di ru dogs pa med// ces bya ba gsungs so// 'dir mchod pa rnam bzhi ni/ las kyi dkyil 'khor du gsungs pa'i mtshan nyid byang chub kyi sems dang / tshogs dang / chos dang bsgom pa zhes bya bar blta'o// de bzhin du las thams cad la so so'i phyag rgya chen po ji lta ba yid la byed pa ni thabs kyi cho ga ste/ gang gsungs pa/ ji ltar 'jig rten 'dul 'gyur ba// dngos grub dag kyang de ltar bshad// de la thabs ni phyag rgya ste// dngos grub thams cad stsol ba'i mchog // ces bya ba gang gsungs pa'o// phan par bsngags pa dang shes rab kyi cho ga gnyis ni bzlas brjod kyi skabs nyid du bstan to// snying po'i cho ga bshad zin to// da ni phyag rgya bzlas brjod byed pa la brtson pa'i tshogs la sogs pa bshad par bya ste/ de la dkyil 'khor mang po mthong ba'am/ bris pa'i tshogs kyi cho ga ste// 'khor lo mang por zhugs pa dang // dkyil 'khor mang por bris pas ni// phyag rgya rnams kyi tshogs rdzogs pas// grub pa chen po thob par 'gyur// zhes gang gsungs pa'o// ji skad gsungs pa'i dam tshig bsrung ba'i bsod nams kyi cho ga ni 'di skad du/ dam tshig gsang ba bsrungs na ni// bsod nams chen po thob par 'gyur// dam tshig bsrungs na myur ba ru// bsod nams med pa'ang grub par 'gyur// zhes bya ba gsungs so// lhag par rjes su chags pas rang gi lha'i bsgom pa ni thabs kyi cho ga ste/ de yang 'dir gsungs pa/ 'jig rten chags pa med par 'dul// phyag rgya grub pa chags las 'byung // de la chags ni bsgom pa ste/ thams cad 'grub par byed pa'i mchog // ces bya'o// phyag rgya bsgrub pa rnams kyi phan pa bsngags pa dang / shes rab kyi cho ga dag kyang bzlas brjod kyi skabs su blta bar bya'o// phyag rgya'i cho ga bshad zin to// // gsang sngags kyi cho ga bshad par bya ste/ rjes su yi rang ba dang / bdag gis lus 'bul ba dang / de bzhin gshegs pa la gsol ba gdab pa dang / bsod nams yongs su bsngo ba dang / dam pa'i chos klog pa'o// bzlas brjod mang du byas pa ni// tshogs kyi cho ga ste/ 'di skad du/ rjes su yi rang la sogs dang // de bzhin dam chos klog pa dang // bzlas brjod mang por rab byas pas// sngags kyi dngos grub nges par 'thob// ces bya ba gsungs so// de bzhin du rdzogs pa'i sangs rgyas kyi mtshan nyid brjod pa dang / de'i rjes su dran pa dang / dam pa'i chos rab tu bstan pa ni bsod nams kyi cho ga ste/ ji skad du/ sangs rgyas mtshan la sogs brjod pas// bsod nams chen po thob par 'gyur// bsod nams med pa'ang chos sbyin pas// dngos grub myur du 'thob par 'gyur// zhes bya ba gsungs so// chos thams cad spros pa med par bsgom pa goms par byed pa ni thabs kyi cho ga ste/ ji skad du/ gsang sngags dngos grub mi thob pa// 'jig rten 'di ni bden las nyams// thabs ni spros pa med pa ste// thams cad 'grub par byed pa'i mchog // ces bya ba gsungs so// gsang sngags mnyes par byed pa rnams kyis phan par bsngags pa dang / shes rab kyi cho ga dag kyang bzlas brjod kyi skabs nyid du blta bar bya'o// gsang sngags bzlas brjod byed pa'i cho ga bshad zin to// rig sngags kyi cho ga yang bstan par bya ste/ de la chos thams cad kyi rang dang spyi'i mtshan nyid nges par dpyad pas/ de'i rang bzhin gtan la 'bebs pa'i ye shes kyi tshogs kyi cho ga ste/ ma rig shin tu spangs pas ni// ye shes pha rol phyin tshul gyis// tshogs ni yongs su rdzogs pa las// dngos grub myur du 'thob par 'gyur// zhes bya ba gang gsungs pa'o// sbyin pa goms par byed pa ni// 'dir bsod nams kyi cho ga ste// 'di skad du/ bsod nams nang nas sbyin pa mchog // byin na grub pa thob par 'gyur// sbyin pa'i pha rol phyin rdzogs pas// dngos grub myur du 'thob par 'gyur// zhes gsungs so// sangs rgyas dang byang chub sems dpa' thams cad kyi sku dang / gsung dang thugs kyi phrin las rgya chen po mngon par ston pa'i chos la mos pa ni/ thabs kyi cho ga ste/ ji skad du/ 'jig rten ma rig pa la zhe na// rig sngags dngos grub mi 'thob pa// de la thabs ni rgya che ste// thams cad grub par byed pa'i mchog // ces bya ba gsungs so// kun du bsngags pa dang / shes rab kyi thabs dag ni/ bzlas brjod kyi skabs nyid du sngar bstan zin to// rig sngags kyi cho ga bshad zin to// spyod pa bsdus pa'o// rgyud 'dir yang dngos grub rnam pa gsum gyi cho ga bstan pa ni 'di lta ste/ phyag rgya chen po la sogs pa bsgoms pa las byung ba'i dngos grub dang / de bzhin du snying po dang phyag rgya dang gsang sngags dang rig sngags bzlas brjod bya ba goms pa las byung ba dang / de bzhin du zhi ba la sogs pa sbyin sreg las byung ba'i dngos grub dang las kyi mtshan nyid do// de la gzhung 'di yan chad kyis dngos grub rnam gnyis kyi cho ga bstan to// da ni sdig pa sbyang ba la sogs pa sbyin sreg gi las las byung ba zhi ba la sogs pa'i las grub pa'i mtshan nyid sgrub pa'i cho ga btu bar bya ste/ de bstan pa'i phyir/ de nas 'dir zhi ba la sogs pa'i las sgrub pa'i sbyin sreg gi cho ga 'phags pa de kho na nyid bsdus pa'i rgyud nyid las gsungs pa dang / de bzhin tu rnal 'byor gyi rgyud thams cad las gsungs pa'i cho ga sdud par gyur pa rtog pa thams cad bsdus pa la sogs pa las btu bar bya'o// de la de kho na nyid bsdus pa'i rgyud 'dir rdo rje'i rigs kyi las kyi dkyil 'khor du rdo rje khro bor mnyam par gzhag pas/ tshe ring pa dang / nad med par byed pa'i rig sngags rnams kyis sbyin sreg byas pa las ji ltar 'dod pa'i las grub par bstan mod kyi/ 'on kyang rtog pa thams cad bsdus pa las bshad pa so so'i mnyes par bya ba dpal rdo rje sems dpa' la sogs pa'i ye shes kyi sems dpa' bdag dang mi gnyis par mnyam par gzhag pas ji ltar rigs par de dag gi snying po dang phyag rgya dang gsang sngags dang rig sngags rnams kyis kyang sbyin sreg bya bar rigs so zhes de la mkhas pa dag 'chad do// gang gi phyir rtog pa thams cad bsdus pa'i sbyin sreg gi skabs nas cho ga 'di dag snang ba ste/ 'di lta ste/ bdag nyid khrus byas byug pa'i las// sna tshogs pa yi rgyan dang gos// lha yi dbu rgyan dbang bskur ba'i// rgyan ni rnams pa kun gyis brgyan// bdag ni pad+ma 'dzin pa'i rgyal// bdag gi thor tshugs de bzhin gshegs// yang na rdo rje sems dpa' bdag // rin chen rgyal po dbang bskur 'dzin// bud med sdug dang lhan cig tu// dpung pa dam por bsdams nas su// mtshan ma brtan par rang gyur nas// sbyin sreg las ni brtsam par bya// e ma ho bde ba e ma'o dga' 'o// chags pa'i dga' ba bla na med// rdo rje sems dpa' chags chen po// 'jig rten dbang po bdag la dgyes// zhes bya ba la sogs pa rgya cher gsungs so// de ltar dgongs pa'i mdo sde'i tshig 'di rnams 'dul ba rnams kha cig gis de'i don ji lta ba bzhin du rtogs par gzigs nas/ bcom ldan 'das nyid kyis nges pa'i tshig gzhan rnams kyis mdo sde'i tshig 'di rnams kyi don rnam par phye ste/ ji skad du/ khrus kyi sbyor ba rnam bzhi dang // phyag rgya de la gzhol ba yis// sangs rgyas chos dang dge 'dun dang // slob dpon dag ni phyi ma'o// khrus kyi sbyor ba rnam bzhi ni// nyin re zhing ni ci nus par// ji ltar rnal 'byor 'khru ba dag // rim pa bzhin du bshad par bya// sdom pa gsum la gnas pa ni// dang po'i 'khrus zhes bshad pa yin// bshags dang gsol ba 'debs la sogs// khrus ni gnyis par bshad pa yin// phyag rgya dgrol ba gsum pa ste// bzhi pa chu ste tha ma'o// khrus kyi cho ga 'di rnams kyis// mkhas pa rnams ni de bzhin bkru// zhes bya ba gsungs so// 'dir yang bdag ni pad+ma 'dzin pa'i rgyal po zhes bya ba la sogs ba rigs bzhi'i 'khor los sgyur ba bstan pas// de bzhin gshegs pa la sogs pa'i rigs kyi dkyil 'khor du gtogs pa rdo rje chags pa dang / rdo rje legs pa la sogs pa'i ye shes kyi sems dpa' rnams kyi nye ba'i mtshan nyid du blta'o// de bzhin du chags pa'i dga' ba rjes dran pas// 'dod pa'i chags pa mi rtag go// bud med la yang chags nas su// 'khrig pa bdun ni spang bar bya// mtshan ma brten par rang gyur nas// dbang po nye bar zhi bar bya// chags pa rjes su dran gyur nas// sbyin sreg las ni kun brtsam mo// zhes bya ba'o// dgongs pa'i tshig de rnams kyi don bcom ldan 'das kyis gzhung 'dis bshad de/ 'di lta ste/ mtshan ma rtags zhes bya bar bshad// de yi brtan pa lhag pa yi// rdo rje can gyi mtshan ma gang // mkhas pas de ni lhag par bzung // byang chub sems dpa' rdo rje can// byang chub sems ni gang brtan pa'o// pha rol phyin pa drug gi mtshan// snying rje dang ni byams par ldan// shes rab thabs la mos brtan pa// skye dgu rnams kyis bsngags par 'gyur// mtshan ma brtan par rang gyur nas// de la lhag par bsnyen par bya// rnal 'byor rig sngags gang 'dod pa// de dang gcig tu 'dug par bya// phyag rgya chen por byas nas su// dpung pa dam du bsdam par bya// rab tu dga' ba gang mos pa// de ni dga' ba'i sa zhes bya// brtan pa chen po gang chags pa// yang dang yang du rjes dran nas// snying rje byams pas kun du byug // khrel yod ngo tsha shes pa'i gos// brtul zhugs tshul khrims byugs pa'i lus// byang chub sems kyis shin tu brgyan// brtul zhugs de dag ldan nas su// chags pa chen pos bsnyen par bya// phyi rol yan lag ma dag kyang // rdo rje 'dzin pas yongs bzung ba// sbyin sreg las ni cho ga sbyin// shar du bltas nas sbyin sreg bya// ji ltar gzhung las gsungs pa bzhin// rdo rje slob dpon de tshe spyad// ces bya ba la sogs pa rgya cher gsungs so// de bas ni slob dpon nam sgrub pa po dkyil 'khor 'dri ba la sogs pa'i tshe// sbyin sreg gi las kyi ji ltar 'dod pa'i las byed 'dod pa rnams kyis// rang gi lha'i rnal 'byor nyid du mnyam par gzhag pas/ de dag gi snying po dang phyag rgya la sogs pa'am/ rdo rje rigs kyi dkyil 'khor chen po las gsungs pa'i zhi ba la sogs pa'i las kyi sgrub pa'i rig sngags rnams kyis sbyin sreg bya bar nges so// khyad par du ni dpal rdo rje hU~M zhes bya bar mnyam par gzhag pas// hU~M bzhi po'i snying po ji ltar 'dod par de'i drag shul spyod pa'i sbyor ba rgyud 'di las gsungs te// 'og nas bshad par bya'o// de la sbyin sreg gi yan lag rnams kyis ni lha dang sbyin sreg byed pa dang / thab dang dgang gzar dang / blugs gzar dang / las ji ltar bya ba dang / rjes su mthun pa'i bsreg par bya ba'i rdzas/ mar dang / yam bsreg shing dang / bud shing la sogs pa'o// de la lha ni rnam pa gsum ste/ gcig ni rdo rje dbyings la sogs pa'i dkyil 'khor na gnas pa/ zhi ba la sogs pa'i sbyin sreg gi tshe/ ji ltar rigs par spyan drangs te/ mchod pa bya ba gang yin pa'o// de dag mchod pa yang bsod nams 'phel ba dang byin gyis rlob par gyur pas/ de dag bgegs med par las grub par bya ba'i phyir ro// gnyis pa la yang sbyin sreg len pa po rdo rje sems dpa' la sogs pa dkyil 'khor du gsungs pa de nyid de mnyes par bya ba'i ye shes kyi sems dpa' gang yang rung ba'i mtshan nyid do// gsum pa ni 'jig rten pa'i me'i rang bzhin mr-i Ta zhes bya ba ste/ de yang sbyin sreg len pa de nyid de lha rnam pa gsum mo// de bzhin du sbyin sreg byed pa'i slob dpon nam sgrub pa po ste/ de yang sngar gsungs pa'i phyag rgya chen po la sogs pa'i bsgom pa'am snying po la sogs pa bzlas brjod bya ba'i cho gas bdag dang mi gnyis pa'i ye shes kyi sems dpa'i rnal 'byor rab tu goms pa'i snying po la sogs pa bzlas pa'i sbyin sreg gis ji ltar 'dod ba'i las sgrub pa las mkhas pa la sogs pa'i yon tan lnga dang ldan pa'o// sbyin sreg gi dgang gzar la sogs pa'i mtshan nyid kyang rgyud 'di las ma gsungs pas/ thams cad spyi'i rnal 'byor gyi rgyud las btu bar bya'o// de la zhi ba la sogs pa'i sbyin sreg gi dgang gzar gyi mtshan nyid 'di ni spyi'i rnal 'byor gyi rgyud las gsungs pa ste/ 'di ltar yu ba chad pa lnga tsam du bya'o// de phan chad gzar bu khor khor yug sor bzhi tsam du bya'o// zabs su sor gcig de'i mchu pad+ma'i 'dab ma 'dra ba ste/ sor bzhi pa ni mchog go// de'i phyed ma ni 'bring ngo // de bas kyang chung ba ni tha ma ste/ dgang gzar thams cad kyi spyi'i mtshan nyid do// khyad par du ni zhi ba'i sbyin sreg gi dgang gzar ni zlum po ste/ de'i dbus su 'khor lo bri// rgyas pa'i gru bzhi ste/ ngos gnyis rgu bor bya// de'i dbus su pad+ma rin po ches mtshan pa'o// drag shul spyod pa'i dgang gzar ni gru gsum pa ste/ dbus su khro bo'i rdo rje bris pa'o// de ltar dgang gzar gsum po 'di dag ni dgang blugs dbul ba'i phyir/ sbyin sreg gi cho ga thams cad la ji ltar rigs par blos rnam par phye la las kyi rjes su mthun par sbyar bar bya'o// blugs gzar ni yu ba chang ba lnga pa zabs su sor gcig tsam khor khor yug tu mthe bo'i sen mo'i steng tsam ni mchog go// khor khor yug tu mthe bo'i sen mo byed pa ni 'bring ngo // de bas kyang cung zad chung ba ni tha ma'o// de'i mtshan ma ni las kyi bye brag las 'khor lo dang pad+ma dang rdo rje rnams te snga ma bzhin no// dgang gzar dang blugs gzar 'di gnyis kyang 'og nas 'byung ba'i mtshan nyid zhi ba dang rgyas pa dang drag shul spyod pa'i shing ngam/ dgang gzar dang blugs gzar gyi shing spyi'i rgyud las gsungs pa'am/ las thams cad pa las phye ba'o// zhi ba la sogs pa'i sbyin sreg gi thab kyi mtshan nyid ni// las kyi rjes su mthun pa'i yo byang rnam pa lnga'i cho ga la sogs pa dang / lhan cig tu zhi ba la sogs pa'i las sgrub pa'i sbyin sreg bya ba'i skabs nyid du 'og nas 'chad do// de ltar sbyin sreg gi yan lag rnams bsogs pa'i rnal 'byor pa zhi ba la sogs pa ji ltar 'dod pa'i las byed par 'dod pas rab tu shis pa'i tshes grangs dang / gnas dang skar ma la sogs pa dang ldan pa'am/ yang na chos thams cad mnyam pa nyid du goms pa mang du byas pa'am/ de bzhin du rab tu rings pa'i zhi ba la sogs pa'i sbyin sreg gi las rnams gnas la sogs pa'i gang yang rung bar ji ltar 'dod pa'i sbyin sreg gi las la rtag tu rnam par rtog pa med pa nyid du rtsol ba dang ldan par las sgrub pa pos bya'o// de la re zhig rdo rje dbyings kyi dkyil 'khor chen por gsungs pa/ rdo rje sems dpa' dang / rdo rje rgyal po la sogs pa gang yang rung ba'i snying po'am/ rdo rje'i rigs kyi las kyi dkyil 'khor bstan pa'i zhi ba la sogs pa'i rig sngags rnams kyis ji ltar 'dod pa'i las rnams byed par 'dod pas/ sngar smos pa'i phyag rgya chen po la sogs pa bsgom pa'i cho ga'am/ snying po bzlas brjod bya ba'i cho gas bdag dang mi gnyis par gyur pa dpal rdo rje sems dpa' la sogs pa'i rnal 'byor mngon du bya'o// gang gi tshe rdo rje'i rigs las gsungs pa'i rig sngags rnams kyis las kyi dkyil 'khor nyid du las byed par 'dod pa de'i tshe dpal rdo rje hU~M ka ra la sogs pa rdo rje khro bo'i rnal 'byor sngon du bya ste/ las de dang de dag bya'o// de la re zhig sngar smos pa'i rim gyis rdo rje dbyings kyi dkyil 'khor chen po dang / phyag rgya bzhi po dang / phyag rgya gcig pa'i dkyil 'khor las gang yang rung ba gcig bkod do// sa bstar ba'am/ ras sam/ rtsig pa'am/ nam mkha' la sogs pa la ji ltar rigs pa'am/ bris pa'am/ bsams pa'i de bzhin gshegs pa la sogs pa ye shes kyi sems dpa' zhi ba la sogs pa'i las thams cad bsgrub pa la mkhas pa rnams mdun du bya ste/ de bzhin du bsdu ba dang / dgug pa la sogs pa sngar bya ste/ mchod pa la sogs pa theg pa chen po'i sdom pa bzung ba'i bar du bya'o// yang na dpal rdo rje hUM ka ra la sogs pa khro bo'i rnal 'byor gyis sbyin sreg byed 'dod na yang de'i tshe rdo rje'i rigs [(]gyi [,]kyi [)]dkyil 'khor bkod de mchod pa la sogs pa bya'o// dpal rdo rje hUM ka ra la sogs pa 'di dag dang rdo rje khro bo'i cho ga la sogs pa 'di dag kyang 'phags pa de kho na nyid bsdus pa'i rgyud 'di nyid las rdo rje'i rigs kyi skabs su brtag par bya'o// de ltar gang yang rung ba'i cho gas mchod pa la sogs pa byas pa'i rnal 'byor pas// ri mo la sogs par bris pa'i ye shes kyi sems dpa' de rnams nyid kyi spyan sngar 'og nas 'chad pa'i cho gas sdig pa sbyang ba la sogs pa'i sbyin sreg gi thab tu ji lta ba bzhin du sbyin sreg gi las bya'o// yang na rnal 'byor gyi rgyud thams cad kyi spyi'i rgyud rdo rje rtse mo'i rnal 'byor gyi rgyud las sdig pa sbyang ba la sogs pa'i sbyin sreg gi las bsgrub ba gsang ba'i dkyil 'khor gsungs pa bris te/ de'i dbus su de las gsungs pa nyid kyis sdig pa sbyang ba la sogs pa'i sbyin sreg gis las bsgrub pa'i thab tu ji ltar 'dod pa'i sbyin sreg bya ba rang gi lha'i snying po la sogs pa'am rdo rje'i rigs kyi las kyi dkyil 'khor las gsungs pa'i rig sngags rnams kyis sbyin sreg gi las bya'o// de las 'di ni rdo rje rtse mo'i rgyud las gsungs pa'i gsang ba'i dkyil 'khor gyi cho ga ste/ 'dir rdo rje dbyings kyi dkyil 'khor chen po thig gdab pa'i rim pa nyid kyis dkyil 'khor gyi thig gdab pa de la shar phyogs kyi sgor rdo rje/ lho phyogs su rin po che/ nub phyogs su pad+ma/ byang phyogs kyi sgor sna tshogs rdo rje/ phyi'i dkyil 'khor gyi shar phyogs kyi snam bu la pad+ma dang / nags kyi lcug ma dang / bgrang phreng dang / ril ba spyi blugs dang / a dzi na dang / phyag rgya lnga bri'o// lho phyogs kyi snam bu la/ tri shU la dang / zla ba kham pa dang / rgyal mtshan dang / thor tshugs dang / mig dang lnga bri'o// nub phyogs su 'khor lo dang / dung dang be con dang / ral gri dang / phub dang lnga bri'o// byang phyogs su shag ti dang / dril bu dang / ba dan dang / rma bya dang / seng ge dang lnga'o// nang gi dkyil 'khor gyi shar du/ rdo rje dang / lcags kyu dang / mda' dang / mgu ba'o// lho phyogs su nor bu rin po che dang / nyi ma dang / rin po che'i rgyal mtshan dang so'i phreng ba'o// nub phyogs su/ pad+ma dang / ral gri dang / 'khor lo dang / dung ngo // byang phyogs su sna tshogs rdo rje dang / go cha dang / mche ba dang / rdo rje khu tshur bri'o// dbus su ji ltar 'dod pa zhi ba la sogs pa'i zhugs thab gang yang rung ba 'og nas 'byung ba'i cho ga bzhin du brkos te/ de'i g.yas g.yon du rdo rje gnyis/ shar phyogs su gtsug tor gyi phyag rgya pad+ma la gnas pa gzhag go// de ltar gsang ba'i dkyil 'khor bris te/ sngar smos pa'i rim gyis mchod pa la sogs pa thams cad byas nas zhi ba la sogs pa'i sbyin sreg gi las kyi dkyil 'khor 'di'i nang du bya'o// yang na sngar smos pa'i rim gyis sa bstar ba la sogs pas/ rdo rje dbyings la sogs pa'i dkyil 'khor gyi lha rnams bris pa'i spyan sngar mnyam par gzhag ste/ ji ltar 'dod pa'i zhugs thab tu gang 'dod pa'i sbyin sreg bya'o// de la dang por re zhig sdig pa spyang ba'i sbyin sreg gi las kyi thab ni khor khor yug tu khru gang tsam/ zabs su mtho gang tsam dbus su 'khor lo'i phyag rgya/ sor brgyad pa 'phang du sor gcig pas mtshan pa/ kha khyer mnyam pa/ sor bzhi pas bskor ba/ rta babs dang bcas pa de'i ngos gnyis su rdo rje gnyis gzhag // shar phyogs su gtsug tor gyi phyag rgya pad+ma la bzhugs pa gzhag // ngos kyi rdo rje gnyis dang / gtsug tor gyi phyag rgya de dag ni rgyas pa la sogs pa 'og nas 'byung ba'i thab rnams la yang sbyar bar bya'o// de ltar sbyin sreg gi thab byas nas/ sdig pa sbyar ba'i sbyin sreg bya bar 'dod pas/ sngar smos pa'i rim pa nyid kyis/ rdo rje dbyings kyi dkyil 'khor chen po las gsungs pa/ rang gi lha'i dam tshig sems dpa'i rnal 'byor bdag dang mi gnyis par gyur pa mngon du bya ste/ bcom ldan 'das rdo rje chos thams cad dag par byed pa'i snying po sngar gsungs pa nyid dang / de'i chos kyi yi ges chu la mngon par bsngags te/ thab nye 'khor du byas pa dang / sbyin sreg gi yo byad dang bcas par bsang gtor bya'o// de nas las kyi phyag rgya rjes su mthun pa'i phyogs su bltas sam/ phyogs thams cad mnyam pa nyid du dmigs pas ji ltar 'dod pas bltas la/ mdun na bzhugs pa'i ri mo'i sku gzugs la sogs pa la mngon du phyogs te 'dug nas thab tu shing ljon pa dang mngar po las byung ba'i bud shing rab tu skam po gzhug go// de nas de bzhin gshegs pa'i rigs kyi lha dang / bdag dang mi gnyis pa'i rnal 'byor pa zhi ba'i las dang rjes su mthun pa'i rtswa ku sha'i khres la sogs pa la skyil mo krung du 'dug gam/ rdo rje'i khro bo'i mnyam par gzhag pas/ sdig pa sbyang ba'i sbyin sreg byed 'dod pas/ rdo rje'i rigs las gsungs pa'i rim pa nyid kyis gang yang rung ba'i rdo rje khro bor mnyam par gzhag pa mngon du byas te/ g.yon brkyang ba'i tshul du gnas nas/ thab kyi kho ra khor yug tu g.yas phyogs nas rtswa ku sha bting ste/ me tog dkar po gtsang ma dri zhim po yang gtor la/ shing mngar po las byung ba'i me'am/ yon tan can dka' thub la dga' ba'i khyim nas blangs pa'i me/ bcom ldan 'das rdo rje chos kyi bzlas brjod byas pa'i chus bsang gtor byas pa thab tu bcug la las sna tshogs ba'i snying po brjod cing rlung g.yab kyi rlung gis rab tu sbar ro// de nas yi ge hU~M rang gi snying gar bzhag ste/ rang gi lha'i rnal 'byor la gnas kyang rnal 'byor pa khros par byas te/ rdo rje me'i dam tshig gi phyag rgya bcings nas/ rdo rje me'i dam tshig gi gsang sngags hUM gi bar du bcug pas/ rdo rje me'i gzugs te mr-i ta'i me'i gzugs der bzhag go// de la 'di ni rdo rje me'i dam tshig gi phyag rgya ste/ rdo rje bsrung ba bstan byas nas// rdo rje bcings pa bsdam par bya// 'di ni me yi dam tshig ste// thams cad byed pa 'da' dka' ba'o// de la 'di ni rdo rje'i me'i dam tshig gi gsang sngags so// oM badzra a na la ma hA b+hA ta dz+wa la ya/ sarban b+ha smiM ku ru sarba duSh+TAn hU~M phaT/ mr-i ta'i me yang mid pa ring la gzi mdangs chen po bgrang phreng dang ril ba spyi blugs thogs pa thor tshugs ser po spu can las dang rjes su mthun pa'i kha dog tu bsam mo// de nas der byug spos dang me tog la sogs pa de'i gsang sngags nyid kyis byin la/ sngar smos pa'i zhi ba'i dgang gzar gyis mar gyi dgang blugs bkang ste de'i gsang sngags nyid kyis byin te/ yam sreg shing gi thor to gnyis mar la bskus pa gsum bsregs la gung mo dang srin lag dang / mthe bos sam/ sngar smos pa'i blugs gzar gyis mar dang bsres pa'i til gyis sreg blugs gsum sbyin no// de nas de'i kha bkrus la bcom ldan 'das rdo rje chos kyi bzlas brjod byas pa'i chus bsang gtor byas te/ 'di skad du/ drang srong chen po khyod rang gi 'bar ba nyid du bzhugs te bdag ji ltar 'dod pa'i sbyin sreg byed pa'i bar du gnas par gyis shig ces smra bar bya'o// de'i 'og tu rdo rje sems dpa' bzlas brjod byas pa'i mchod yon gyi snod byug spos gtsang ma dri zhim po dang me tog can gyi chus bkang ba dag gis g.yon rol du gzhag go// g.yas rol du yang byug spos dang me tog la sogs pa'i yo byad dang shing mngar po'i yam sreg shing dang bsreg par bya ba'i mar dang til rnams gzhag go// rang gi mdun du yang dgang gzar dang blugs gzar bzhag nas rang gi lha'i dam tshig sems dpa'i rnal 'byor bdag dang mi gnyis par gyur pa/ ji ltar byas pa yid tsam zhig dran pa'i lam du byas nas/ rang gi lha'i ye shes kyi sems dpa' byin gyis rlob par bya ba'i phyir de'i snying pos bzlas brjod byas pa'i me tog gcig me'i nang du bcug la 'og nas 'byung ba'i rim gyis bsreg blugs dbul ba la sogs pa bya'o// yang de bzhin du mr-i ta'i me'i sreg blugs sngar bya ste/ bcom ldan 'das las sna tshogs pa'i snying po brjod cing me de nyid kyi bsreg khang bzang bo ji ltar rigs pa'i gdan gyis brgyan pa de la rang gi lha'i gzugs ji skad gsungs pa bsams te/ sngar smos pa'i rim pa nyid kyis bsdus pa dang dgug pa dang / gzung ba dang bcing ba dang mnyes par bya ba'i cho gas me'i nang du bsams pa/ der rang gi lha'i dam tshig gi sems dpa' bcug ste/ sngar sbyar ba'i mchod yon rdo rje sems dpas bzlas brjod byas pa dang / sreg blugs rang gi lha'i snying pos phul la bde bar gshegs sam zhes smra ba mngon du byas te/ gsang ba'i mchod pa la sogs pa brgyad dang / phyi'i mchod pa me tog dang byug spos la sogs pas mchod de/ de la 'og nas 'byung ba'i tshul nyid kyis/ sreg blugs dbul ba la sogs pa bya'o// cho ga 'di yang bya ste/ bdag la ji ltar byin gyis brlabs pa/ rang gi lha'i dam tshig sems dpa' bdag tu gyur pa nyid du mngon du bya ste/ sems can thams cad la yang sngar smos pa'i rim pa nyid kyis snying rje chen pos khyab par bya'o// de nas me dang dgang gzar dang blugs gzar dang mar la sogs pa bsreg par bya ba'i rdzas rnams la rang gi lha'i snying pos so sor bzhag ste/ zhi ba la sogs pa'i las sgrub nus pa kha dog dkar po dang ldan par yang byin gyis brlab po// de bzhin du 'og nas 'byung ba'i rgyas pa la sogs pa'i las kyi cho ga rnams la yang rim pa 'di nyid kyis las de dang de dag sgrub nus pa kha dog ser po la sogs pa ji ltar rigs par de dag la bsam mo// de nas rang gi lha'i snying po'i mthar swA hA dang bcas par rdo rje'i tshig gis brjod dam/ rdo rje'i rigs kyi las kyi dkyil 'khor las gsungs pa sdig pa 'byang bar byed pa'i rig sngags bzlas brjod byed cing me'i nang du bsams pa'i rang gi lha'i ye shes kyi sems dpa' mngon du bya ste/ rdo rje'i lta bas kyang de la blta zhing mar gyis dgang gzar bkang ste/ dgang blugs gsum swA hA'i mthar de la dbul lo// de la mnyes par bya ba'i ye shes sems dpa'i snying po rnams ni ji ltar rigs par/ badzra d+hA tu/ badzra satwa zhes bya ba la sogs pa sngar gsungs pa nyid du shes par bya'o// rdo rje rigs kyi las kyi dkyil 'khor las gsungs pa'i sdig pa sbyang ba'i sbyin sreg gi rig sngags ni 'di'o// oM sarba pA paM da ha na badzrA ya swA hA/ de nas de bzhin du shing mngar po'i yam sreg shing rtse mo gnyis mar la btags pa ci ltar 'dod pa bsregs la yam shing gis sbar ba'i me la mar dang bsres pa'i til blugs gzar chung ngu'am gung mo dang srin lag dang mthe bos blangs te bsreg go// 'dir yang de bzhin gshegs pa'i rigs kyi sbyin sreg thams cad kyi cho ga la lag pa g.yon pa'i rdo rje khu tshur gos gyis g.yogs te/ des rang gi snying gar dpung pa man chad dam du bcug ste sbyar la lag pa g.yas pas sbyin sreg bya'o// rdo rje khro bo'i mnyam par gzhag pas sbyin sreg byed na/ lag pa g.yon pa khro bo'i khu tshur byas la de bzhin du sreg blugs dbul lo// byams pa la sogs pa'i lta bas kyang ji ltar rigs par las kyi rjes su mthun par bsgrub par bya ba la blta'o// de ltar nyi ma re re zhing mtshams kyi rim pa nyid kyis bdag gam gzhan gyi sdig pa byang nas/ lus dang ngag dang sems la rnyog pa med par yon tan 'byung ba'i mtshan ma tshe 'di nyid la byung gi bar du sbyin sreg bya'o// sdig pa sbyang ba'i zhi ba'i sbyin sreg gi cho ga bsdus pa'o// // sdig pa 'byang ba'i zhi ba'i sbyin sreg gi cho ga 'di thams cad 'og nas 'byung ba'i rigs rgyas par bya ba la sogs pa'i sbyin sreg rnams la yang phal cher sbyar bar bya'o// de dag gi so so'i khyad par gyi cho ga gang yin pa yang de 'dir bshad par bya'o// 'dir thab rnams kyi zabs dang khor yug dang / thab kyi kha khyer gyi tshad ni ji tsam 'dod par bya ste/ gang gi phyir rdo rje rtse mo'i rgyud las phal cher de rnams kyi tshad mi snang ba'i phyir ro// thab de dag gi dbyibs kyi khyad par de las gsungs pa gang yin pa dang / 'phags pa de kho na nyid bsdus pa las gsungs pa'i las so so'i yam sreg shing dang / bud shing dang sreg rdzas dang / de las gzhan pa'i spyi'i cho ga'i rgyud las gsungs pa'i lung dang bsam pa la sogs pa'i bye brag gang yin pa de 'dir bshad par bya'o// de la rig sngags rgyas par bya ba'i sbyin sreg la rin po che 'dra ba'i thab kha khyer dang dbus pad+mas/ mtshan pa'o// las byed pa'i dus na yang sbyin sreg byed pa'i gos ser po'am/ ji ltar 'dod pa'i gos bgo'o// yid kyang rab tu dga' bar bya'o// de bzhin du sbyin sreg gzhan rnams la'ang stan dang gos dang bsam pa la sogs pa spyi'i rgyud rnams las ji ltar 'dod par brtags la nan tan dang ldan par bya'o// 'dir ni gzhung mang du dogs pa dang rnal 'byor gyi tshul phal cher de dag gi spyod pa nges pa med pa'i phyir ma bshad do// de ltar rigs rgyas par bya ba'i sbyin sreg la rin po che 'dra bas thab pad+mas mtshan par byas te/ cho ga snga mas thams cad byas la de bzhin du rang gi lha'i snying po'i mthar swA hA dang bcas pa'am/ rdo rje'i rigs kyis rigs rgyas par bya ba'i sbyin sreg gi rig sngags kyi mar dang bsres pa'i 'bras kyi sreg blugs byas na rigs kyi nor dang 'bru dang bu tsha la sogs pa dang ldan pa 'byor ba'i mtshan nyid rgyas par 'gyur ro// de la 'di ni rdo rje'i rigs kyis rigs rgyas par byed pa'i mtshan nyid sbyin sreg gi rig sngags so// oM badzra puSh+Ta ye swA hA/ de bzhin du zla ba kham pa 'dra ba'i thab 'khor los mtshan pa byas te/ der yam sreg shing mngar pos snga ma bzhin du me sbar te me gnyis pa la sogs pa cho ga snga ma thams cad byas la/ rtswa dUr ba'i nyag ma mar la btags pa'i sbyin sreg byas na/ bdag gam gzhan tshe ring bar 'gyur ro// de la 'di ni tshe ring ba'i sbyin sreg gi rig sngags so// oM badzra A yu She swA hA/ de bzhin du cho ga 'dra ba'i thab dbus dang kha khyer 'khor los mtshan par yam sreg shing mngar po la me sbar te cho ga thams cad snga ma bzhin du byas la rtswa ku sha'i nyag ma 'bru mar la btags pa sbyin sreg byas nas bdag gam gzhan lha dang lha ma yin pa'i 'jigs pa chen po las bsrung bar 'gyur ro// de la 'di ni rdo rje'i rigs kyi bsrung ba'i rig sngags so// oM a pra ti ha ta badzrA ya swA hA/ rdo rje 'dra ba'i thab lcags kyu mtshan par shing ka rany+dza la sogs pa'i shing tsha ba'i yam sreg shing gis me sbar te snga ma bzhin du cho ga thams cad byas la kung tsa ka'i tsher mas sbyin sreg byas na/ lha dang mi la sogs pa gang 'dod pa de dag 'gugs par byed do// de la 'di ni 'gugs par byed pa'i rig sngags so// hU~M badzra ka ri shA ya swA hA/ kud tsa'i tsher ma yang lcug ma me tog dkar po can te/ kud ma ka zhes 'jigs rten du grags pa gang yin pa'o// rdo rje 'dra ba'i thab nyid du yam sreg shing tsha bas me sbar la me tog dmar po'i 'bras bus sbyin sreg byas na/ 'gro ba thams cad rjes su chags par 'gyur ro// de dag 'di ni rjes su chags par byed pa'i sbyin sreg gi rig sngags so// hU~M badzra ra gA ya swA hA/ 'obs dang bcas pa'i rtsig pa dang 'dra ba'i zhugs thab rdo rje rnon pos mtshan pa bya ste/ yam sreg shing tsha bas me sbar la/ lcags phye sreg blugs byas na dgra bcings par 'gyur ro// de la 'di ni bcing ba'i sbyin sreg gi rig sngags so// hU~M badzra ban+d+hA ya swA hA/ mche ba dang 'dra ba'i thab rdo rje rnon pos mtshan pa bya ste/ yam sreg shing tsha bas me sbar la 'bras bu kha ba'i sbyin sreg gis dgra la drag shul bya'o// de la 'di ni drag shul spyod pa'i sbyin sreg gi rig sngags so// hU~M badzra ma ra NA ya phaT/ pad+ma 'dra ba'i thab mdas mtshan par shing a mra'i yam sreg shing gis me la a mra'i me tog dang 'bras bus sbyin sreg byas na/ dbang du byas par 'gyur te/ de la dbang du bya ba'i sbyin sreg gi rig sngags ni 'di'o// oM badzra pa shang ka rA ya swA hA/ pad+ma 'dra ba'i thab tu shing a mra'i yam sreg shing gis me sbar ba la shing ma da ni'i 'bras bu'i sbyin sreg byas na 'dod pa'i gzugs can du 'gyur ro// de la 'di ni 'dod pa'i gzugs can du gyur pa'i sbyin sreg gi rig sngags so// oM kA ma rU pa badzrA ya swA hA/ gzhu 'dra ba'i zhugs thab mdas mtshan par yam sreg shing skyur po can gyis me sbar la shing ba tra dang p+lak+sha dang u dum bA ra la sogs pa me tog mi snang ba rnams kyis rtse mo'i yam sreg shing gis sbyin sreg byas na mi snang bar 'gyur ro// de la 'di ni mi snang ba'i sbyin sreg gi rig sngags so// oM a twi sha badzra ya swA hA/ lcags kyu 'dra ba'i thab pad+mas mtshan par yam sreg shing skyur pos me bus la nam mkha'i lcug ma'i me tog gis sbyin sreg byas na/ nam mkha' la 'gro bar 'grub par 'gyur ro// de la 'di ni rdo rje'i rigs kyi dkyil 'khor las gsungs pa nam mkha' la 'gro ba'i sbyin sreg gi rig sngags so// oM badzra khe tsa ri NA ye swA hA/ nam mkha'i lcug ma ni kang ko na la sogs pa'i yul na shing ljon pa'i steng na/ lcug ma bres pa lta bu phra mo'i gzugs rtsa ba med par skye'o// thab de nyid du shing kha bo'i yam sreg shing bus pa'i me la shing rdo rje can gyi me tog dang 'bras bus sbyin sreg byas na/ sgrub pa po ji ltar 'dod pa'i rdo rje'i bka' bzhin byed par 'gyur ro// shing rdo rje can dang snu ha zhes bya ba ngos nas zur brtsigs ma lta bu yod pa'o// de la 'di ni sbyin sreg gi rig sngags so// hU~M badzra shaM ka rA ya swA hA/ yang thab de nyid du me sbar ba la byang chub sems dpa' gang gis me tog gi sman mas sbyin sreg byas na de 'di la ci 'dod pa de ster ro// de la 'di ni sbyin sreg gi rig sngags so// hU~M sau ri ba shaM ka ra badzrA ya swA hA/ zhugs thab de nyid du yam sreg shing kha bos bus pa'i me la bcom ldan 'das phyag na rdo rje'i me tog gi sman mas sbyin sreg byas na sgrub pa po'i 'dod pa'i mchog stsol to// de la 'di ni sbyin sreg gi rig sngags so// hU~M badzra pA Ni ba shaM ka rA ya swA hA/ thab de nyid du yam sreg shing kha bos me bus pa la chos gos kyi dum bu'i sbyin sreg byas na/ bcom ldan 'das rdzogs pa'i sangs rgyas sgrub pa po ci ltar 'dod pa'i mchog stsol to// de la 'di ni sbyin sreg gi rig sngags so// hU~M bud+d+ha ba shaM ka rA ya swA hA/ sbyin sreg gi las rnam pa bcu drug po 'di dag gang bshad pa'i lhag ma sngon gyi dus dang / phyi ma'i dus su bya ba spyi'i cho ga de bshad par bya'o// de la sgrub pa po gang yang rung ba'i sbyin sreg gi las byed 'dod pas sngar smos pa'i rim gyis rdo rje phra mo'i ting nge 'dzin mos pa rab tu goms par byas pas sngar smos pa nyid kyis bdag dang mi gnyis par gyur pa'i rang gi lha'i ye shes sems dpa'i rnal 'byor rab tu goms par bya'o// phyi ma'i dus su bya ba yang sdig pa sbyang ba dang tshe bsring ba dang rjes su chags par bya ba dang dbang du bya ba dang bsrung ba dang / bcings pa dang bsad pa rnams nyi ma re re/ sbyin sreg byas pa nyid kyis 'grub par 'dod pas/ de'i mtha' mar mtshan thog thag tu sbyin sreg bya ste/ rang gi lha'i ye shes sems dpa' nyid la gsol ba byas nas nyi ma re re'i sbyin sreg btang bar bya'o// bcom ldan 'das bdag gi cho ga nyams par bgyis pa lta mchis na/ de dag la bzod par gsol lo zhes bya'o// rdo rje dga' ba dang / phyag na rdo rje dang / yang dag par rdzogs pa'i sangs rgyas mnyes par byed pa'i sbyin sreg dang de bzhin du 'dod pa'i gzugs dang nam mkha' la 'gro ba'i sbyin sreg zla ba gcig gam/ zla ba bzhi'i rim gyis byas na/ rgyud las gsungs pa'i mtshan ma bzang po byung ngam/ de bzhin du mtshan mo sbyin sreg byas sam/ ji ltar 'dod pa'i dngos grub 'dod pa'am/ mthu med par gyur na/ rtag tu nyi ma re re zhing sbyin sreg byed pa ji ltar rigs par gtang bar bya ba rig bar bya'o// de la 'di ni sngon du bsnyen pa'i sbyin sreg byed pa'i tshe dang mtshan mo bsgrub pa'i sbyin sreg byed pa'i tshe'i sbyin sreg thams cad btang ba'i cho ga ste/ dang por re zhig ji ltar 'dod pa'i sbyin sreg byas zin nas/ sbyin sreg bya ba'i mar dang rdzas yod na yang dgang blugs dbul lo// de nas ji ltar spyan drangs pa'i ri mo dang / dkyil 'khor la sogs pa la mdun du gnas pa'i ye shes sems dpa'i lha rnams dang / rdo rje'i me thab na gnas pa dang / mnyes par bya ba rang gi lha'i ye shes sems dpa'i mngon du bya ste/ de bzhin du gsang ba'i mchod pa la sogs pa brgyad dang / spyi'i mchod pa rnams kyis ci nus par mchod de gsol ba btab la/ ji ltar 'dod pa'i dngos grub grub pa dang / gnas par bya ba'i phyir// bcom ldan 'das kyi yi ge brgya pa rdo rje'i tshig gis snga ma bzhin du lan cig brjod la/ de bzhin du rdo rje rin po che'i dbang bskur ba dang / rdo rje go chas bsrung ba'i cho ga bya ste/ ji ltar bcings pa'i phyag rgya rnams gang dang gang du byung ba de dang de nyid nas de bzhin du snga ma'i cho gas dgrol bar bya'o// de nas phyag 'tshal te snga ma'i cho ga nyid kyis ji ltar spyan drangs pa'i ye shes sems dpa'i lha'i 'khor slar gshegs su gsol lo// thab na gnas pa rdo rje me'i gzugs sngar bshad pa rjes su dran par byas la/ dgang blugs dbul ba la sogs pa sngar byas te/ rdo rje mi'i dam tshig gi phyag rgya de nyid dang de'i gsang sngags nyid kyis slar btang la yo byad bsrung ba yang snga ma bzhin du byas la ldang ngo // sbyin sreg gi cho ga bsdus pa'o// de nyid bsdus pa'i tshul las ni// rgyal dang byang chub sems dpa' yi// bsgrub pa'i cho ga bsdus pa yi// bsod nams bdag gis gang thob pa// des ni sangs rgyas gsang ba yi// tshig gi bdud rtsi mthun pa rnams// dpal ldan rdo rje sems dpa'i thugs// yongs su mnyes pa nyid du 'gyur// de nyid bsdus pa'i sgrub thabs 'di// 'jam dpal go chas gsal bsgyur ba'i// bsod nams rgya chen gang yod pa// sems can kun la yongs su bsngo// 'phags pa de kho na nyid bsdus pa las/ rdo rje dbyings kyi dkyil 'khor chen por gsungs pa'i ye shes sems dpa' mnyes par bya ba'i cho ga bsdus pa ste/ slob dpon sangs rgyas gsang bas mdzad pa rdzogs so// // lo tsA ba 'jam dpal go chas bsgyur ba'o// 