@#// dpal bde mchog gi sAts+tsha brjod par bya ste/ de nas 'jim pa byas la mdun du bzhag la/ khrus byas nas sems bskyed de/ bdag nyid skad cig mas lhar bsgoms la/ tshad med pa bzhi bsgom par bya/ de chos nyid rnam par dag pa'i sngags kyis 'dag pa mi dmigs par bya ste yi ge hUM bsam/ de las rdo rje/ de las he ru ka yab yum du bskyed do// de nas rang gi snying ga'i hUM gi 'od zer gyis sangs rgyas dang byang chub sems dpa' spyan drangs la he ru ka yab yum la bstim par bya'o// de nas yab yum snyoms par zhugs pas 'od du zhu ste byang chub sems su gnas pa la he ru ka'i snying po'am/ nye ba'i snying po nyi shu rtsa gcig gis byin gyis brlabs te/ yang sngags kyis gdab par bya'o// sA ts+tsha re re la he ru ka re re bsams la/ de re re las kyang he ru ka mang po spros la de rnams kyis bdag dang sems can thams cad kyi don rdzogs par byed par bsam mo// rten 'brel gyi sngags bzlas pas mjug bsdu bar bya'o// de nas grub na mchod pa rnam pa lnga dbul/ ma grub na me tog gtor la bskor ba bya'o// mche ba gtsigs shing 'jigs pa che// sngags kyi me tog phreng bas brgyan// sha chen rab tu gsol mdzad pa// he ru ka la phyag 'tshal bstod// de nas smon lam gdab/ dge ba'i rtsa ba bsngo bar bya'o// bde mchog gi sA ts+tsha'i lugs rdzogs so// @#// de nas rab gnas rgyas pa byed na/ gong du bstan pa ltar sA ts+tsha gang 'grub btab la/ de nas rang lha'i rnal 'byor du skad cig mas bsgom/ sA ts+tsha de stong pa nyid du bsam/ de las pad+ma'i gdan bsgom/ de'i steng du a las zla ba'i dkyil 'khor/ de'i steng du hUM bsam/ de las 'od 'phros pas sems can thams cad kyi sgrib pa sbyangs nas/ 'od kyis slar la 'dus pas hUM la thim/ hUM de yang 'od du zhu ba las dpal he ru ka yab yum du gsal bar bsgoms la/ rang gi snying ga'i hUM gi 'od kyis ye shes kyi he ru ka yab yum spyan drangs la bstim mo// de nas dbang bskur la spyi bor mi bskyod pa bsgom mo// de nas mchod pa dang rgyan rnams dbul lo// he ru ka'i snying po bzlas/ rten 'brel gyi sngags lan gsum bzlas/ de nas smon lam gdab bo// de nas dge ba'i rtsa ba byang chub tu bsngo'o// sA ts+tsha gtsang sar bzhugs gsol/ oM shrI badzra he he ru ru kaM hUM hUM phaT/ TA ki ni dzA la sam+ba ra swA hA/ oM hrIH ha ha hUM hUM phaT/ ye d+harmA he tu pra b+ha bA he tu nA+e ShAn+ta thA ga to h+ya ba data/ te ShAny+tsa yo ni ro d+ha e waM bA dI ma hA shra ma NaH/ sAts+tsha'i tsheg ma hA pradz+nyA rak+Shi tas mdzad pa lo tsA ba bshes gnyen pa ris bsgyur ba rdzogs so// 