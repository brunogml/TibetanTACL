@##// rgya gar skad du/ a pra sa ha pra ka sa nA ma/ bod skad du/ rab tu mi gnas pa gsal bar ston pa zhes bya ba/ 'jam dpal gzhon nur gyur pa la phyag 'tshal lo// shes pa rab tu mi gnas pa// sangs rgyas pha nor thams cad 'dod// 'on kyang 'bad med sbyor ba yis// gang tshe sems can don byed na'o// gang phyir gzhan sel sgrub las skyes// de ni rtag dang chad la gnas// rtag tu ma skyes mi 'gag nyid// skye dang 'gag pa byol song tshig // gal te rang rig tshad ma ni// rig de sems can 'dod ma yin// snang ba thams cad spang ba'i phyir// sems can bden pa ma yin no// rjes la sems can 'dod ce na// de tshe sems can rdzas yod min// dam bcas gcod pa gnod pa'i don// rjes su rtag pa zhes brjod do// dngos gzhi la yang rig pa yod// rjes la de ltar snang ba'i phyir// dang po mi rtog par 'gyur gyis// de las 'dzin pa'i shes pa'o// 'das dang ma 'ongs la sogs pa'o// sems ni gnas pa yod ma yin// des na de dag med par ni// 'gro la 'gro ba'i mgon pos bstan// chos rnams kyi ni skye ba nyid// rang nyid gnyug ma bsam mi khyab// de nyid stong pa nyid ces brjod// chad pa'i rjes 'gro ma yin no// rab tu mi gnas sa bon las// 'bras bu rab tu mi gnas 'byung // skyob pa de nyid dam pa ste// bcos ma'i bcos ma de bzhin no// de bzhin bsam gtan yod med ces// chags med spyod la brjod du med// gang phyir rten nas 'byung ba rnams// nyams myong ji bzhin rtag tu skye// rten nas 'byung ba gang dang gang // de de gnyis med sna tshogs sems// stong dang sna tshogs sems dbye bas// chos dang longs spyod sprul pa nyid// bdag gis mi gnas brjod pa las// bde ba bsags pa gang yod des// nye bar spyod pa thams cad dang // 'gro rnams mi gnas thob par shog // rab tu mi gnas pa gsal bar bstan pa/ slob dpon gnyis med rdo rjes mdzad pa rdzogs so// // badzra pA Ni dang / nags tshos bsgyur ba'o// 