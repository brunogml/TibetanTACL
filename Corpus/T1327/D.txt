@##// rgya gar skad du/ saM k+Ship+ta maN+Da la sru tra~M` nA ma/ bod skad du/ dkyil 'khor gyi thig gdab pa mdor bsdus pa/ dpal rdo rje sems dpa' la phyag 'tshal lo// dag cing rang bzhin dri med pa// bde ba che la phyag 'tshal nas// rgyud rnams kun gyi spyi yi ni// dkyil 'khor thig gdab bshad par bya// sa gzhi cha snyoms yid 'ong ba// rgyar ni dkyil 'khor nyis 'gyur la/ dri zhim chu yis legs btab cing // sngags kyis dag byas rab mdzes par// phyogs mtshams mnyam par shes byas nas// thig skud dkyil 'khor nyis 'gyur la// shin tu sar zhing gsher ba yis// mkhas pas dkyil 'khor thig gdab po// slob dpon shar blta slob ma ni// nub tu bltas te rab brkyang la// rdo rje khu tshur sar bzhag pas// tshangs pa'i thig ni rab tu gdab// thig de dkyil 'khor rgya dag gi / cha bzhir rnam par bgo bar bya// mtha' gnyis dag ni dor nas su// dbus ma gnyis kyi tshad du bya// dbus su mnyam pa'i shing bzhag ste// byang dang lho ni sa ris bya// de'i 'og nub tu bltas nas ni// de bzhin lho dang nub tu bya// bya rog rjes gnyis mtshams su ni// tshangs thig gnyis pa gdab bya zhing // tshangs thig phyed kyi tshad kyis ni// zur bzhi dag ni rab tu gzhal// bya rog rjes bzhin byas nas ni// de 'og zur bzhi'i thig gdab po// byang dang lho dang shar nub tu// bltas nas dbang po chu bdag dang // nor bdag gshin rje'i phyogs su ni// thig bzhi btab pas ngos bzhi yin// shin tu mnyam par gzhal byas nas// byin za srin po'i phyogs gnas la// mtshams kyi thig gnyis gdab pa yis// dkyil 'khor gyi ni thig bzhir 'gyur// de 'og sngags pa blo ldan pas// ngos bzhi'i cha ni dbye bya ste// re re 'ang che chen bcu drug tu// so sor rnam par dbye bar bya// de nas rab mnyam yid 'ong la// so so'i cha ni dbye bar bya// dang po dang ni gnyis pa dang // de bzhin du ni gsum pa ste// de gsum cha ni bzhi bzhir bya// lnga pa drug bdun brgyad pa yang // de bzhin legs par bgo bya zhing // brgyad pa gzhan yang de bzhin pa'o// phyogs bzhir mnyam par bgos nas ni// phyi nas thig ni gdab par bya/ 'di la phreng re'am re'u mig ni// lnga bcu rtsa brgyad dag tu 'gyur// tshangs pa'i thig gi ngos gnyis las// gsum pa de bzhin lnga pa dang // bcu bzhi pa dang bcu bdun pa// de bzhin nyi shu pa dag kyang // cha lngar phyogs bzhir bgos nas ni// sgo khyud logs dang ngos dang ni// 'gram dang ya phubs bzang 'gyur ba// 'di ni thig gdab rim pa ste// rgyud kyi rgyal po ma lus las// mdor bsdus nas ni bstan pa yin// blo ldan sgo nas brtsams nas ni// mnyam zhing gsal bar dbye bya ste// sgo ni 'khor lo'i brgyad cha ru// ya phubs bcas pa dbus su dbye// sgo khyud phyi rol khyams bya ste// zheng du cha chung gnyis kyi tshad// ji srid sgo khyud gnyis kyi bar// khyams kyi char ni rnam par brkyang // 'gram rgyab rin chen pha gu ste// cha chung gcig gi tshad du bya// logs kyi phyi rol rgyar cha gnyis// dra ba dra phyed tshad du bya// logs las rgyab kyi cha gzhan ni// cha yis bstod pa ka ba ste// cha lngar khyams rgyab thig gnas shing // rta babs kyi ni nang du bya// rta babs ya phubs dag las ni// cha gcig dor ba'i cha chen tshad// chur ni cha chen bzhi pa ste// skas la sogs pa ji bzhin 'gyur// rta babs cha gcig pad+ma'i gnas// chos kyi 'khor lo cha gnyis pa// chu dang zhing mnyam gdugs kyi tshad// cha gcig pa la yu ba phyed// 'khor lo'i ngos gnyis thad kar ni// ri dwags gnyis ni mnyam gnas pa// rta babs la brten 'khor lor phyogs// shin tu 'jar min rgyang ring min// rdo rje rin chen yu ba can// de tshad ri dwags kyi rgyab tu// cha chung gcig dor thig la brten// rdo rje rin chen yu ba phyed// ba dan dril bur ldan pa yis// mdzes pa rta babs yin par 'dod// dos nang so so'i mtshams su yang // lha rnams kyi ni snam bur 'gyur// cha chen gyi ni tshad bya ba// gsum dang lnga dang gcig tu 'dod// 'di ni rgyud rnams thams cad kyi// thig dbye ba ni legs pa yin// 'di nang dbyibs ni gang gang yin// rgyud kyi dbye bas rnam phye ba// de kun gsal bar shes bya zhing // lhag chad med pa nyid du bya// de nyid bsdus pa zhes bya ba// rtsa ba'i rgyud kyi bshad bya ste// lha yi snam bu'i thig la ni// 'dab 'byor 'khor la rab tu mdzes// ji ltar rgyud kyi rjes mthun par// dkyil 'khor lnga dang ldan zhing gsal// snga ma'i thig gi bya ba la// thig ni legs par gdab par bya// de nyid dkyil 'khor lnga yi ni// sbyor bas yang dag bgo bya zhing // lha yi snam bu'i thig la ni// sbyar te dang por bgo bar bya// de yi 'og skor gnyis pa yang // cha bran nang nas bskor bar bya// bskor ba gnyis kyi bar dag ni// cha chung nyi shu gnyis su nges// der ni dkyil 'khor lnga po yi// gnas kyi rnam par shes bya ste// tshangs pa'i thig las ngos gnyis kyi// cha bran gsum gsum bskor bar bya// de'i nang cha chung phyed kyi ni// tshad kyis slar yang bskor bya zhing // de gnyis bar du cha chen po// bzhi cha dang bcas dbus dkyil 'khor// lnga po pad+ma zla ba yis// lte ba'i phyogs bzhir brgyan pa ste// sangs rgyas dkyil 'khor nyid yin phyir// 'khor lo'i phreng ba yang dag ldan// de mtshungs shar gyi phyogs la ni// cha chung phyed dang bcas dor bas// tshangs pa'i thig las de bzhin bskor// nang du cha chung phyed las bskor// de bzhin phyogs bzhi'i gnas rnams su// mi bskyod la sogs dkyil 'khor ni// rdo rje rin chen chu skyes dang // sna tshogs rdo rje'i phreng bas brgyan// rdo rje ra bas rab mdzes pa'i// dkyil 'khor lnga rnams bya'o zhes// slob dpon la la 'chad pas na// de phyir de yi gzhung mchog yin// ji ltar bdag po de bzhin du// pad+ma zla bas brgyan par bya// re'u mig lnga yi bar gang yin// de ni cha chung gcig phyed bcas// re'u mig mtha' ru ka ba yi// rtse mor rdo rje 'dus pa ste// dkyil 'khor brgyad du cha chung phyed// dor bar rdo rje'i phreng ba bya// mtshams su rang rang gnas tshad kyi// pad+ma zla bas brgyan par bya// der ni sgeg mo sogs bzhi dgod// de nyid bsdus pa'i dbus dkyil 'khor// bdug sogs phyi yi lha mo bzhi// phyi yi mtshams su bri bya zhing // bskal bzang sems dpa' rnams kyang dgod// sgo rnams su ni sgo srung bri// phyi rol rdo rje phreng gsal ba// cha chen gyi ni phyed kyi tshad// 'bar ba'i phreng ba yang de'i tshad// phyi rol shing la sogs pas brgyan// nang du de yi phyed phyed du// cha rnams bgos te thig gdab cing // pho brang rim pa sna tshogs par// rang gi blos ni rnam par brtag // rin chen bzang po dpa' bo rdo rje la// dad cing gus pas mang du gsol bas na// brtse phyir thig gi cho ga gsal dbye byas// nyes gyur dam pas bdag la bzod par mdzod// 'di byas bsod nams dam pa ni// byang chub tshogs gyur gang thob des// 'jig rten ma lus 'di dag ni// rang nyid dkyil 'khor bdag gyur cig // dkyil 'khor gyi thig gi cho ga mdor bsdus pa slob dpon shrad+d+ha ka ra bar mas mdzad pa rdzogs so// // rgya gar gyi mkhan po pra ta ka ra bar ma dang zhu chen gyi lo tsA ba rin chen bzang pos skad gsar chad kyis zhus te gtan la phab pa'o// 