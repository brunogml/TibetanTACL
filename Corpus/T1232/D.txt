@##// rgya gar skad du/ a nu yo ga ta twa b+hA ba no pa de sha nA ma/ bod skad du/ de nyid bde ba bsgom pa'i rjes su 'brang ba'i rnal 'byor bsgom pa'i man ngag ces bya ba/ rdzogs pa'i rnal 'byor ma la phyag 'tshal lo// gang zhig snying gar kha sbyor pad+ma'i dbus su ni// sems nyid phra zhing rab gsal khyab la nyams dang ldan// khams gsum thams cad nye bar gnyis med thob 'gyur ba// mnyam zhing gnyis med chos kyi dbyings la phyag 'tshal lo// g.yo 'gyur dbang po'i rta rgod nang du thim pa de// rgyal ba rnams kyi ye shes yang dag snod du ni// mkhas pas gnyis med thob 'gyur myur ma'i don rtogs pas// dpal ldan dri med nam mkha' ltar ni lta ba grub// sangs rgyas rjes dran rnal 'byor chos kyi dbyings la ni// chos dang chos nyid bsgoms pas chos sku'i rang bzhin thob// de nyid dran tshor rig pa med 'gyur yi shes mthong // shin tu bsgoms pa'i dgos pa 'od gsal yid gnyis med// yi ge med pa'i thig le snying gar gnas pa ni// sgom par byed pa'i rnal 'byor ye shes rab tu skye// de las rdo rje mkha' 'gro snying rjer ldan pa thams cad gnas// sangs rgyas rnams dang byang chub sems dpa' khams su bcas// de nyid rang bzhin mchod pas mchod 'os rnams las mchod pa thob// gang zhig rnal 'byor sgom byed sangs rgyas rnams kyis mchod// mchod sgom byed pa de ni 'bras bu sangs rgyas gsung // rdo rje rnal 'byor nang gi bdag nyid gnyis sbyor bas// de phyir rdo rje'i mchod pas mkhas pa rnams kyis mchod// ye shes lnga 'phros sangs rgyas 'grub 'gyur the tshom med// gang zhig rnal 'byor lte ba sprul pa'i 'khor lo la// ban+d+ra ka yi 'bras ltar pad drug ge sar dbus// a Ni su tri pre du ka rigs drug 'gag phyir bsgom// dbus su khong stong yig 'bru drug po rim gyis ni// ka la thim pas sems nyid 'gags te skye ba med// bsgrib bya sgrib byed rang sems dri med dmigs pa med// rgyud rnams 'dul phyir gsungs te rnal 'byor don dam min// sangs rgyas thams cad 'grub 'gyur rang bzhin mchod pa che// gnas chen nyi shu rang gnas sa lam rim pa thob// de phyir de nyid gzhan du mi tshol rang la gnas// rnal 'byor de nyid ma rtogs 'khyams na ci zhig bya// gal te de nyid rtogs na gzhan du ci zhig bya// skal bzang bdag nyid rang la grub cing de nyid thob// gang zhig gang gi spyor bas brtul zhugs can gyis ni// gnyis med bsam gtan la ni smyon pa bzhin du spyod// nam mkha'i gos can yang na rnal 'byor de min pa// lus la yi dam lha gnas rang bzhin de nyid bsgom // zla ba drug tu ngag bsdams mkha' 'gro rnams dang phrad// ye shes 'od 'phros rnal 'byor sangs rgyas rnams dang mnyam// sgyu ma mkhan ltar 'dul mchog 'gro ba'i don mdzad do// de nyid bde ba sgom ba'i rjes su 'brang ba'i rnal 'byor bsgom ba'i gdams gces bya ba slob dbon ku ku ri bas mdzad brdzogs so// 