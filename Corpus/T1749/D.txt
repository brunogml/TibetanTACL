@##// rgya gar skad du/ Ar+ya badzra bi dA ra Na nA ma d+hA ra NI sA d+ha naM sa kalpaM/ bod skad du/ 'phags pa rdo rje rnam par 'joms pa zhes bya ba'i gzungs kyi sgrub thabs cho ga zhib mo dang bcas pa/ 'phags pa rdo rje rnam par 'joms pa la phyag 'tshal lo// rin chen lta bu don bdun ldan pas rang don sku gcig mi shigs rdo rjer ldan// gzhan don rdo rjes 'joms pas gnyis med rdo rje'i sku gnyis snang // thams cad rnam pa kun mchog ldan zhing mi phyed mi shigs pa// gdug pa 'dul phyir rdo rje'i sku ste 'jigs byed zung la 'dud// bya ba'i rgyud mchog rtog pa bye brag rdo rje rigs kyi don// bdag gzhan don rnams rdzogs byed sangs rgyas kyis gsungs te// bla ma rgyal de grub brnyes byin rlabs de thob 'di yi zhal mthong ste// gnang ba byin dang ldan pas bdag nyid bram ze gzhon nu ste// rig sngags ma lus 'chad 'gyur 'di bsgoms nus thob la// slob ma sangs rgyas gsang bas bskul phyir 'di bshad bya// gang zhig 'di la dad mos nas// bsgrubs nas yon tan rdo rje 'byung // 'di yi dgongs pa'i bsam yas kyang // lhun po ri rab zom rgyud du// de bzhin gshegs pas 'di skad gsungs// sngon gyi 'phrul pa la brten nas// ma 'ongs man ngag rnam gnyis te// bdag don rdo rje'i bsnyen pa dang // gzhan don rdo rje'i las sbyor bcas// de tsam ma bshad do zhe na// gang dag tu ni rang nyid kyi// las kyi cho ga med pa las// de bzhin phyi yi rgyud chen las// gsungs pa'i cho ga 'dir bstan bya// de yi dus ni bzang zhing shis pa la// rdo rje'i gnas te bkra shis zhi gnas su// bar chad zhi sogs kun byas rdo rje'i g.yog dam dang // rdo rje sgrub po shes rab la sogs lung las bsngags pa ni// bya ba'i dbang dang dam tshig man ngag rab shes des/ lus dang ngag sems gtsang zhing yid dge bas// rdo rje'i sbyor ba kun dang ldan pas bsgrub// sa phyogs rab tu nyams dga' bar// sa yi cho ga kun shes nas// ba yi rnam lnga dri bcas pas// maN+Dal sngon po me tog bcas// der ni rten rnams ldan pa dang // mchod pa lnga dang mchod yon bcas// khrus kyi bum pa bzang po dang / lha yi bum pa bzang por bya// de yang gser sogs dag las 'byung // mtshan nyid ldan der chu klung chu// 'o ma dri lnga sman dang 'bru// rin chen snying po me tog bcas// shel dang pha lam mu tig dang // kha rgyan mgul gsum pa yis bcang // dUr ba bdun dang ku sha dang // rma bya'i sgro dang rdo rjer ldan// las kyi cho ga mthong ba yis// legs byas bskrad la sgrub rdzas ni// rin chen snod kyi steng du gnas// maN+Dal steng du de gzhag la// ras sogs gtsang ma gon pa yis// phyi rol khrus kyi rdzing bu ni// nyams dga' der ni nyin phyed na// khrus bya der yang sa rab bsngags// stong pas dri ma rnam par sbyang // der song khro bos khro bo sprul// se gol sngags kyis bgegs bskrad la// chu de lag g.yon gsum du gtor// spyi bor gcig gzhag kha bshal te// khrus byas nye reg 'thor 'thung bsngags// de bzhin bum pas snga bar bya// bud med sha chang la sogs ni// ku ba'i zas ni rnam lnga spang // bshang sogs mi gtsang sbyor ba la// mnol ba med par sprul nas ni// de yi sngags dang phyag rgyas gdab// thams cad nyes par mi 'gyur ro// gtsang khang nyams dgar log nas ni// se gol 'chi med khro bos bskrad// rdo rjes sgo gcod stan yang ni// 'jam bder ku shar ldan pa la// nub tu kha bltas brtan par gnas// skad cig mi phyed phyag rdor gyis// rnam 'joms dpag med rab bstan nas// skrod pa'i phyag rgyas sngags rdo rje// phyag 'tshal nas ni gtor byed par// rnam snang khro bo gnyis ldan pas// tshangs la sogs pa'i gdon sogs bskrad// 'od zer rdo rje'i rwa sogs bsam// bar chad bgegs kyis mi tshugs so// rnam 'joms yang snying dri chab kyis// 'byor pa bsangs te skad cig gis// mchod pa dag par bya phyir brlab// de nas mdun gyi nam mkha' la// sangs rgyas gnyis dang 'jigs byed drug // de la yid kyi las kun bya// rang bzhin rnam dag sngags kyis ni// nyams dang stong pa'i ye shes bya// rin chen khang pa yid 'ong ste// rdo rje'i brag tu rnam par bsam// der ni lha chen drag por bya// bdag nyid 'jigs pa'i nga rgyal gyis// shAkya seng ge 'khor bcas la// gsol gdab rdo rje'i bsam gtan gnyis// 'dres byas 'dres pa stong pa na// rdo rje'i rnam par bsam sngags brjod// bdag don rdo rje stong pa'i lha// de nas gzhan don yi ge ste// thog med las ni gsal ba ste// de la yig gnyis sngo spras pa// nus ldan yi ge'i lha yin no// de la rdo rje sngags kyi sgra// stong pa mtshon byed khams rnams su// dam pa gnyis byas de la bstim// de ni sgra'i lha zhes bya ste// de gyur dam pa kun thim pas// rdo rje nyi ma la gnas pa'i// phyag na rdo rje gsang ba'i bdag // stobs chen khro bo 'jigs cha byad// sngo nag rdo rje sdigs mdzub can// ral pa la sogs kun ldan pas// 'byung po bsdigs pa gzugs brnyan tshul// 'di ni gzugs kyi lha zhes grags// de nas de ni gsal brtan phyir// ri bo 'bigs pa'i phyag rgya dang // rdo rje yan lag 'bar ba yi// sngags kyis spyi bo sogs bzhag pas// gtsug tor la sogs grub cing bsrung // de yang phyag rgya'i lha ru bstan// de nas dus ni thams cad du// de dang mi 'bral kun byed pa// mtshan ma'am rnam rtog lha zhes gsungs// ye shes lnga dang sku gsum dang // don gnyis grub cing 'od dang ni// rdzu 'phrul nus pa ston byed pas// lha zhes shAkya mchog gis gsungs// de nas bum pa mi dmigs las// rin chen khang par 'dam skyes bzhi// ge sar sogs la bsil rdo rje// rdo rje man ngag ldan par bsam// dbus su sprin sgra gyur pa las// phyag na rdo rje thugs kyi mchog // rdo rje rnam 'joms khro bo ni// bdag mtshungs las kyi rdo rje la// zla ba med pa bsnams pa'o// de yi mdun du mA ma kI// sngo zhing dga' ldan ut+pal sngo// dam tshig rgyas 'debs bsnams pa'o// dran pa bzhi las byung ba ni// kun kyang rim min cig car ro// shar lho rdo rje kI la ni// sngo dmar 'jigs pa kun ldan la// rdo rje phur bu g.yas na ste// g.yon pa kun ni bsdigs par mdzad// lho nub rdo rje be con te// sngo nag rdo rje be+e con no// nub byang rdo rje tho ba ste// sngo skya de bzhin 'jigs pa la// rdo rjes mtshan pa'i tho ba ste// byang shar rdo rje gtum po ni// mig sman mdog 'dra rdo rje ni// rtse gcig bsnams pa rab tu bsgom// kun kyang tsham ngam bdud bzhi 'joms// de rnams ye shes lnga ldan rigs// dbu la mi bskyod mgon po ni// ral pa'i thor tshugs bzhad khro ba// dpa' bo dag la rnam par gsungs// de nas 'od zer 'gugs byed kyis// 'og nas 'khor bcas spyan drangs nas// rig pa rig ma dam tshig can// dpag med byon gyur mi 'chi ba// thugs ka nas bton des bskrad bcad// de la rang sngags bskul bcas kyis// mchod yon bzang po nyer bstan pa// mi shigs phyag rgya rang sngags lngas// so so la ni gnyis med zhugs// phyogs skyong 'khor gyi phyi rim du'o// de nas dam tshig bstan bya'i phyir// de bzhin mi phyed khros pa yis// rigs kyi yum gyis rgyas btab pas// de yang rig pa rnam pa gnyis// mtha' med par du zhugs phyir ro// bdag ni dam tshig ldan pa las// ye shes mi 'jug mtho dman tshul// de yang bya ba kun nas gsungs// de nas mchod pa rnam pa lnga// kun gyi rigs la de rigs dbul// sgra dang bzang po de bzhin no// thal mo sbyar nas gus pa yis// rdo rje bsnams la bstod pa yin// gang gi rang bzhin chags sdang rnam bral yang // gdul bya gdul phyir khro la khro ba dang // 'dod chags can la chags can ltar ston pa// byang chub mchog gnas de la phyag 'tshal bstod// gang zhig las dang rnam smin mkhyen pa yis// 'gro ba kun dang ji ltar mthun pa yi// gsang sngags gzugs kyis rjes su 'jug mdzad pa// sngags kyi rnam 'dren de la phyag 'tshal bstod// nad gcod bdud 'joms mi rtog bzhi las byung // las rnams 'joms mdzad khro bo 'bar bar snang // nor bu rin chen lta bur gdul bya gdul// khro bo khyed rnams la ni bstod phyag 'tshal// rig pa skyong ba'i lha rnams la// tshigs bcad bcu yis bstod pa yin// de nas 'dod pa'i don gsol gdab// de ltar bya ba rab rdzogs pas// don dang tshig gi lhar gnas shing // bya ba rigs dang gdul bya'i phyir// bya rgyud rig pa 'dzin sde ste// der gnas sngags kyi bzlas bya ba// nor bu'i phreng ba'i bskul sngags kyis// byin rlabs lag pas legs gzung ste// mig gi lha thugs zla ba la// rdo rje gyes pa hUM gnas bsam// lce rtse mi g.yo gzhan mi thos// yid kyis sngags kyi sgrar gnas pa// rdo rje'i sngags ni rgyas bsdus gsum// mos pa gcig ni bzlas par bya// thugs bskul bdag gzhan don rdzogs nas// sems can khams sbyangs sems can che// byin rlabs rnam gnyis de gnas bsdu// don rnams rab tu rdzogs byed pas// zab mo bdag gi spyod yul te// sgra la gnas pa'i bzlas pa de// mi tshig g.yal dang dri ngan sogs// bar chad ngan pa spangs la bsgrub// de yang dam bcas bar du'o// de dag 'byung bar 'gyur ba na// khrus byas kha bshal phyag rdor gyi// yi ge brgya pas gsol gdab 'jug // thun drug sbyor ba de ltar bya// khrus gsum bya dang gos brje sogs// bya ba las gsungs rgyas par bya// tha mar nor bu bum pa dbul// bsrung la ngo mtshar tshul du gang // bshang sogs spyod lam de bzhin bya// zas la bdud rtsir byin brlabs te// dbul dang bza' bas tshim pa'o// 'khor lo gtor ma gtang ba yang // bdag byas cho ga bzhin du'o// de ltar yon tan tshang ba yis// mthong dang rig pa'i mtshan ma 'byung // lha yi rten bzhad mthong sogs dang // lus bde mngon sum la sogs so// de ltar grub pas gang byas kyang // grub ste gzhan du nyams par 'gyur// rtag tu de byed rnal 'byor pa// rdo rje'i sku ni nges par 'grub// rdo rje'i las kun smos ci dgos// de nas dkyil 'khor gshegs mchod dang // bzod gsol dam tshig bsdu byas la// maN+Dal legs par byi dor bya// lhag gnyis dpa' bo gcig pa ni// 'byor pa chung bar shes par bya// de nas sgrub pa'i las sbyar te// nad la sogs pa zhi bya dang // las kyi tshogs rnams sgrub pa'o// rdo rje khrus kyis dag bya ba// rgyas par dag byas khrus las shes// bdag gam gzhan dag sdug bsngal sogs// ldan pa bsal phyir 'di dag brtsam// rdo rje slob dpon slob ma ni// gos gtsang khrus bya dkar gsum bza'// shin tu spyod lam gtsang ba yis// nang gi sdom pa bsnyen gnas sogs// rten gyis blangs te bdag gzhi can// de dag sta gon gnas pa ste// zhag gcig nyi ma la sogs bya// de nas sa yi las byas te// gtor ma rgyas pa gsungs pa bzhin// bslang la sogs ni sngags dag dang // bsam gtan dag gis cung zad yin// ma 'byor 'bru dang bye gtsang dang // rten gyi dkyil 'khor tshul du bya// 'byor pa ldan na 'di lta ste// byug pas legs byugs khru bzhi pa// dge ba'i ras kyis thig btab nas// bkra shis tshon gyi 'khor lo ni// lte ba rtsibs bzhi la sogs bri// mtshan ma kun ni nges par dgod// sgo la phyag rgya bzhi yang ngo // las kyi cho ga shes par bya// legs par nub tu sgo dbye'o// lhag chad gso zhing de rgyan du// mda' sogs 'phen dang rgyal mtshan gdugs// lnga ldi phreng bas nyams dgar mdzes// gong du gsungs pa'i bum pa gcig // khri la dbus su gnas par bya// mtshams bzhi de bzhin bum pa bzhi// bdag khrus bum pa nub tu'o// de nas rgyas par sngon bzhin du// khrus byas gsol gdab par bya'o// bum pa'i rdo rje thag bzung nas// bsam gtan sngon bzhin ldan pa yis// khro bo'i ngag tu ring thung gnyis// brgya rtsa brgyad dam rtsa gcig bzlas// las la de las mang mi dgos// bdag dang lha sogs 'od zer gyis// bsgrub bya'i 'dod sgrub byas par bsam// de yang lha ni rdo rje chu// de nas las kyi cho ga ni// lha yi mtshan ma dug 'joms kyis// phyi ste nub kyi sgo nas ni// shar sgor ston pa thar bar bsam// dbus su khri steng de nas ni// rnam par 'joms pas nga rgyal bya// dri ma dag dang ldan bsams te// bden pa bdar zhing bka' bsgo nas// sngags rnams kun du dril ba yis// dang por de la yungs kar gyis// bskrad de de nas rma bya dang // dUr ba ku shas byabs pa la// nad sogs ma lus gdon par bya// de nas sngags bzlas grogs kyis ni// bkra shis bsgrags la chu dbang bskur// thams cad dag par bsam par bya// dung la sogs pa bkra shis sbyin// de nas de la lha bkod de// sngags kyi gnas su bsrung bar bya// dge ba'i las la srung 'khor ni// rtsibs bzhi rgyan sngags spras pa yang // rin po ches bris rab gnas la// byin rlabs bzlas te gdags par bya// de nas de la shel sgo nas// nub nas bton la rdo rje sbyin// rnam 'joms las kyang brlab par bya// de nas dbang bskur thob pa ste// nad la sogs pa las thar ba// zla ba sgra gcan las thar bzhin// phun sum tshogs pa'i rgyud kun ldan// yon tan ma lus rtsa bar 'gyur// bde ba kun dang ldan pa dang // sdug bsngal thams cad sel mdo bzhin// sdig las grol te byang chub mchog // thun mong las ni nges par 'grub// lan cig brtsams pas de sgrub na// rtag tu khrus byas smos ci dgos// de nas dkyil 'khor gshegs mchod la// bzod gsol dam tshig bsdu byas la// maN+Dal legs par byi dor bya// lha gcig bum pa gcig pa ni// 'byor pa chung bas shes par bya// de ltar shes pa'i sgrub pa pos// bdag gzhan 'dod pa rdzogs don du// rdo rje las sngags ting 'dzin gyis// las rnams bsgrub par bya ba yin// bshad rgyud rdo rje'i zom las ni// rdo rje'i rtsa ba 'di ltar bkrol// bskrad pa la sogs bco lnga la// las kyi mtha' bsgyur sngags 'khor las// bsam gtan mkhas pas shes par bya// bsdu na rnam pa bzhi ru 'gyur// rig sngags mnan dang rig sngags gcad// las gsum rmongs dang rengs pa'o// zhi ba la sogs las rnams ni// dus dang phyogs dang rdzas rnams dang // bsam pa thabs dang lha dang sngags// 'khor lo ming gis bsgyur ba'o// zhi bar bya ba la sogs rnams// lha yi rnam pa gsum 'gyur te// gtso 'khor gnyis su bsdebs pa dang // gtso dang 'khor ni so so ste// kun la las kun rdzogs pa'o// sngags dang lha dang 'khor los shes// kun gyi las ni 'di ltar bya// zhi ba'i dus ni snga dro ste// shar du kha bltas dkyil 'khor la// brten pa'am yang na bum pa la'o// shin tu dge ba'i las dag las// tsan+dan dkar pos 'khor lo bri// rab gnas bum pa'i steng bzhag ste// lha rnams dkar po rnam par bsam// mchod pa de bzhin sngags mchog ni// phyag 'tshal thams cad rig pa gnas// zhi ba gtso ste 'khor gyi yang // bzhi la bod pa rab brtags te// kye nas blo gros bzlas pa yis// thams cad zhi bar bltas nas ni// 'khor lo lus la gdags pa yis// nad sogs thams cad zhi bar 'gyur// rgyas la ser po'i ris la ni// gur gum gyis ni 'khor lo bri// de bzhin bya ste lha rnams ser// sngags ni de bzhin gtso bo yi// gcod byed 'khor lo'i 'dzin bskul lo// de yis rgyas bsams mchod na ni// tshe sogs thams cad rgyas par 'gyur// dbang la smad 'tshong zhabs ma la// rgya skyegs khu bas 'khor lo bri// de bzhin bsam gtan dmar po la// sngags ni de mtshungs phur bu nas// phyag 'tshal bzlas pas dbang byas bsam// lam chen sbas na kun dbang 'gyur// gsad la gru gsum chos 'byung dang // thams cad nag byas ro ras la// dug la sogs pas 'khor lo bri// kha sbyar phye la bkug bstims nas// lha rnams drag pos bsad par bsam// sngags ni gsod pa gsad par bzlas// tha ma bsregs na thams cad 'chi// gzhan gyi rig sngags gcad pa ni// gi wang gis ni 'khor lo bri// lha kun drag por shes par bya// de bzhin gcad sa ming bcas dang // stobs chen bzlas ngag bcad par bsam// de nyid de yis rab gtugs na// des ni byad stems rig sngags kun// gcod byed de la the tshom med// rig sngags mnan la de bzhin du// mtshon gyi reg pas bris nas ni// las kyi rdo rjes mnan par bya// sngags ni ming bcing bzlas bsdoms bsreg // de yi sngags rnams mnan bsams shing // lam chen rgya gram dag mnan na// nges par rig sngags kun gzhom 'gyur// rengs la de bzhin kA ya s+t+waM// rmongs la bi d+hi mo ha'o// ngag rengs wA ka s+t+waM zhes brjod// skrag la b+hai ra ya hUM ngo // 'jil ba la b+ha ya ka ra'o// 'joms la ma ta zhes pa yin// las 'jil karma b+han+dza'o// gdon mi za la a mri sod// brlag la ta thA ya zhes te// thar la bi mok+Sha ya'o// dgug la A kAR+Sha ya'o// las byed karma kA ra ya// ma grub grub byed karma sid+h+ya// 'dod la karma d+ha ya'o// srung la rak+Sha ku ru ste// gza' skar bzlog pa la sogs pa// man ngag ldan pa'i mkhas pas sbyar// 'dis ni las rnams 'grub par byed// bya ba bzhi ni nges shes bya// rdo rje lta bur thogs med pa// nan tan gyis ni bsgrub par bya// nan tan gyis ni bsgrub byas pas// bdag dang gzhan don nges par 'grub// nges par don mthong bya ba'i cho ga ni// brgya rtsa brgyad byas de ni 'di ches te// rdo rje rnam 'joms cho ga 'di sbyar bas// khams gsum ma lus don rnams thob par shog // 'phags pa rdo rje rnam par 'joms pa'i sgrub thabs cho ga zhib mo dang bcas pa/ bram ze rig sngags 'chang ba mkhas pa chen po ku mA ra se nas mdzad pa rdzogs so// // rgya gar gyi mkhan po bud+d+ha gup+ta dang / bod kyi lo tsA ba dpa' many+dzu shrI warmas bsgyur cing zhus te gtan la phab pa'o// // phyis paN+Di ta dz+nyon teng ha du dang / lo tsA ba da 'og bsod nams mos pa shes rab kyis gsan nas zhus pa'o// 