@#// dpal thugs rje chen po lus kyi 'khor lo chen po la phyag 'tshal lo// 'jig rten mgon gyi man ngag gis// sngags 'chang rgyal po rang gi lus// pad+ma 'khor los brgyan gzhal med// sems kyis lha bcu gcig bcas bsgom// rtsi yis lcags gong gser bzhin du// phung po ye shes spyod yul bsgyur// de dbus snying gi 'dab bzhi dang // yan lag drug rtsibs mkhas pas bsgom// hrIH/ kun gzhi rnam dag lhun gyis grub// 'jig rten dbang phyug gangs ri'i mdog // ting 'dzin mchog gis mnyam gzhag pa// bag chags ma lus bcom pa'o// hUM/ gti mug rnam dag rnam mi rtog // gti mug rdo rje nam mkha'i mdog // dus gsum bde gshegs chos ston pa// thabs po ma lus gtan bcom pa'o// oM/ 'dod chags rnam dag bde ba che// 'dod chags rdo rje zla ba'i mdog // rdo rje dril bu bsnol 'dzin pa// gdung ba ma lus gtan bcom pa'o// d+hI/ zhe sdang rnam dag 'od gsal ba// zhe sdang rdo rje me lce'i mdog // 'bar ba'i phyag rgya sdigs mdzub bsgyings// 'khrug pa ma lus gtan bcom pa'o// AHkun rtog rnam dag gya gyu med// kun rtog rdo rje in+d+ra'i mdog // 'bar ba'i gar gyis rnam par rol// 'du byed ma lus gtan bcom pa'o// 'di dag ni dbus nas brtsams te shar la sogs pa'i 'dab ma bzhi'i ge sar la bsgom par bya'o// de nas 'gro ba drug gi rnam par dag pa dgod par bya ste/ lha rigs rnam dag 'chi 'pho med// dbang po rdo rje gur kum mdog // me tog phreng ba'i chun po 'dzin// dregs pa ma lus spangs pa'o// a/ lha min rnam dag 'khrug pa med// drag po rdo rje rgya skyegs mdog // ral gri dang ni 'khor lo 'dzin// phrag dog ma lus kun spangs pa'o// i/ mi dbang rnam dag brel phongs med// dbang phyug rdo rje rdza gsar mdog // rdo rje dang ni dril bu 'dzin// rnam par g.yengs pa kun spangs pa'o// u/ dud 'gro rnam dag blun rmongs med// seng ge rdo rje du ba'i mdog // dgra sta dang ni dbyig pa 'dzin// bag med btul ba kun spangs pa'o// e/ yi dags rnam dag ser sna med// gshin rje rdo rje char sprin mdog // thod pa dang ni zhags pa 'dzin// 'jungs pa'i srid pa kun spangs pa'o// o/ dmyal ba rnam dag tsha grang med// 'jigs skyob rdo rje byi ru'i mdog // bum pa dang ni lhung bzed 'dzin// mi bzad yang kun spangs pa'o// aM/ 'di dag ni mgo nas brtsams te g.yas la sogs pa'i rtsibs drug gi lte bar bsgom par bya'o// dam tshig lus dang sems la ni// ye shes sku dang thugs bcug nas// sa bon gsung gi yi ge bzlas// tshe 'di nyid la mchog 'grub 'gyur// thugs rje chen po lus kyi 'khor lo 'bar ba rdzogs so// 