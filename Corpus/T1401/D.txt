@##// rgya gar skad du/ Ar+ya many+dzu shrI nA ma saM gI ti sarba pA paM bi sho d+ha na bi d+hi maN+Da la nA ma/ bod skad du/ 'phags pa 'jam dpal gyi mtshan yang dag par brjod pa'i sdig pa sbyor ba'i dkyil 'khor gyi cho ga zhes bya ba// 'jam dpal gzhon nur gyur pa la phyag 'tshal lo// srid pa'i dra ba rnam bcom nas// ma rig sgo nga'i sbubs 'byed de// sems can ngan song rnam sbyong ba'i// 'jam dbyangs de la gus btud nas// ma rig 'khrul pa'i sems can rnams// 'khor ba'i rgya mtsho las bsgral ba'i// phan pa'i cho ga bzang po zhig// gzhan gyi don du bri bar bya// de la sems can rnams ni gti mug gi mun khung du ye shes kyi snang ba ma shar ba'i dbang gis nying sha nying gis za zhing nying srog nying gis gcod pa las de'i rnam par smin pa tshe 'pho ba lta bu yang nas yang du 'byung ste/ nyon mongs pa'i 'bras bu ngan song rnams su smin pa rnams la re zhig phan pa'i sems kyis ma rig pa'i rgya dral te/ nyon mongs pa'i mdud pa las bkrol nas yang dag pa'i thar pa dang / thams cad mkhyen pa'i lam bstan te// tshe 'phos pa lta bu de yang de'i gzugs sam rus sam ming ngam/ stod g.yogs la sogs pa sta gon byas la/ dang po kho nar zhe sdang gi gnyen po mi bskyod pa'i bsnyen pa byas la/ rang nyid mi bskyod pa byang chub sems dpa'i 'khor gyi bskor ba'i snying ga'i zla ba'i rdo rje dang phreng sngags kyi 'od zer gyis byin rlabs dang / rang mi bskyod pa rdo rje rigs kyi lha tshogs kyi mtshan brjod pa'i byin rlabs las sangs rgyas kun gyi sprul pa'i sku bye ba dpag tu med pa sems can dmyal ba'i gnas su skye na/ sems can dmyal ba de rnams thams cad kyis kyang skad cig gis chos thams cad mngon par rtogs nas/ sems can dmyal ba de dag gi las kyi khams zad par byas nas dmyal ba'i sdug bsngal gyi rgya mtsho de las bton te/ nyon mongs pa dang nye ba'i nyon mongs pa'i bag chags dang bcas pa gtan spangs nas sems can de'i yid kyi yul dang sangs rgyas kyi thugs rig pa lam mtshon pa'i a dkar po thung ngu lta bur byas te/ sems can de'i gzugs kyi phung po la yid gnas par byas nas/ de dag gi sngar gyi gzugs de'i sems dang mthun par bcug la de la bdag nyid gtso bo dang lha rnams kyi thugs ka'i sngags kyi 'od zer gyis de'i bag chags dag par bya'o// de'i rjes la bum pa'i chus kyang dri ma bkru ba'i phyir ye shes sems dpa'i phreng sngags dang / rig sngags dang / sarba nA ra dang / sarba pA paM/ sarba kar+m+ma A pa ra Na bi sho d+ha ni bi sho d+ha ne swA hA/ zhes pas bkru'o// de ltar bsnyen pa rdzogs pa dang mi bskyod pa'i rigs kyi dkyil 'khor chen por bcug ste/ sems can dmyal ba las grol bar byas te dbang bskur bar bya'o// de dang rjes su mthun pa rin po che'i rigs kyi lha nye bar byas la/ ser sna'i gnyen po rin chen 'byung ldan gyi dkyil 'khor du bcug ste/ yi dags kyi gnas ngan las bsgral te dbang bskur bar bya'o// de nas yang de dang rjes su mthun pa'i rigs kyi bu'am rigs kyi bu mo skal pa dang ldan pa de byol song gi gnas nas thar bar bya ba'i phyir gti mug gi gnyen por rnam par snang mdzad kyis sbyang ste/ de bzhin gshegs pa'i rigs kyi mtshan brjod nas rnam snang gi dkyil 'khor du bcug ste dbang bskur bar bya'o// de nas yang de dang rjes su mthun par phrag dog gi gnyen por don thams cad grub pa'i dkyil 'khor bris te/ lha ma yin gyi gnas nas thar bar byas la rigs kyi bu de la dbang bskur bar bya'o// de'i rjes la 'dod chags kyi gnyen po snang ba mtha' yas kyis sbyang ste/ lha rnams kyi gnas las thar par byas nas tshe 'das pa rigs kyi bu de pad+ma'i rigs kyi dkyil 'khor chen por bcug nas dbang bskur bar bya'o// de'i rjes la dug gsum cha mnyam pa'i gnyen pos sbyang ste/ tshe las 'das pa mi'i gnas su byang chub sems dpa' rdo rje'i dkyil 'khor du bcug ste dbang bskur te nyon mongs pa de las thar bar bya'o// de ltar nyon mongs pa lnga dang bral nas khams gsum gyi 'gro ba rigs drug gi gnas nas thar ba de rigs thams cad bsdus pa'i dkyil 'khor du bcug ste/ dbang rnams yang dag par bskur nas rdzogs pa'i sangs rgyas kyi sa la rigs nges pa can du bya'o// de ltar na 'di gzhan gyi don du gsungs pa'i cho ga yin no// sems can ngan song rnam sbyong ba// cho ga myur du byas pa las// bsags pa'i dge bas 'gro ba kun// 'khor ba'i rgya mtsho las brgal nas// srid pa'i sdug bsngal dang bral te// dpal ldan sangs rgyas thob par shog // 'phags pa 'jam dpal gyi mtshan yang dag par brjod pa'i tshe 'phos pa la phan pa'i bdun tshigs kyi cho ga / slob dpon 'jam dpal bshes gnyen gyis mdzad pa rdzogs so// // rgya gar gyi mkhan po su badzra dang / bod kyi lo tsA ba chos kyi shes rab kyis bsgyur ba'o// 