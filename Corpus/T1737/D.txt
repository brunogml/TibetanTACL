@##// rgya gar skad du/ badzra bi dA ra Na maN+Dal bi d+hiH/ bod skad du/ rdo rje rnam par 'joms pa'i dkyil 'khor gyi cho ga / dpal rdo rje rnam par 'joms pa la phyag 'tshal lo// gdug pa 'dul mdzad khro bo che// rdo rje can la phyag 'tshal lo// gang gis legs par smin byed pa'i// 'khor lo'i cho ga bshad par bya// slob dpon mtshan nyid bzang ldan pas// legs par brtags pa'i slob ma la// tshul bzhin bsnyen pa sngon song nas// ri bo bzang sogs shis pa'i sar// bslang dang sbyang dang gzung ba dang // bsrung ba'i cho ga legs byas pas// thog mar bum pa'i bya ba las// gser ram dngul lam yang na zangs// kham las gnyis lnga nyi shu lnga// dkar po'i rdzas kyis legs byugs la// rang lha'i mtshan ma ldan par bya// ma nyams ras kyis mgul dkris pa// dri zhim chu yis bkang ba dang // 'bru sman rin chen lngar ldan pa// bzang po'i shing gis kha brgyan nas// ku sha'i stan la yang dag gzhag // lha yi 'khor lo bsgom pa dang // bzlas mthar mchod zhu bdud rtsir bya// slob ma gsum la skyabs 'gro dang // byang chub tu ni sems bskyed pas// sgo gsum mi dge las bzlog cing // kun du spyod pa gtsang ldan pas// rang lha'i rnal 'byor brtson byed pa'i// dam tshig rjes su 'dzin pa la// gnas gsum yi ge gsum gyur pa'i// mtshan ma gsum gyis byin brlabs te// rdo rje dang bcas dris reg dang // mchod pa lnga yis legs mchod bya// dkyil 'khor byi dor legs byas par// dri dang me tog tshom bur bcas// bskyed dang gnyis med mchod pa la// bstod de nam mkhar gshegs gsol bya// dri dang ba yi lci ba yis// legs par byugs pa'i stegs bu la// gtsang ma'i ras kyi srad bu dang // man ngag rig pas thig btab ste// der ni kha dog lnga ldan pa'i// tshon gyis khro bo'i 'khor lo bri// gru bzhi kun nas sgo bzhi pa// twa ra na bzhis rnam par brgyan// phyi rol rdo rje'i phreng ba dang // 'bar ba'i phreng bas yongs su bskor// nang dbus rdo rje kha bzhi pa// 'bar la rtsibs bcu'i 'khor lor ldan// der ni rang lha mtshan ma rnams// ji ltar mthong ba'i rjes 'brang bri// der yang bum pa dgod pa dang // bla re me tog phreng mdzes pas// sna tshogs mchod pa'i bkod par ldan// dri zhim bum pa gtor ma bcas// slob dpon kun spyod gtsang ldan pas// gtsang ma chu yis khrus byas te// sar pa'i gos dang rab ldan pas// bde ba'i stan la legs 'dug ste// mdun gnas 'khor lo gtod pa yis// rnam sbyang dam tshig bskyed pa dang // ye shes gnyis med byin rlabs dang // dbang bskur mchod dang bstod bzlas bya// dri zhim chu yis legs bkrus te// bzang po'i dri yis legs byugs shing // sar ba'i gos dang rgyan ldan pa'i// slob ma dkyil 'khor nang bcug ste// ku sha'i stan la legs bzhag nas// thog mar bum pa'i chus dbang bskur// rdo rjes dri yi thig le dang // mngon par bsngags pa'i me tog phreng // bkra shis tshigs bcad mgo la sbyin// bsgom dang bzlas dang gtad pa dang // sbyin bya bsgrub bya sku dang gsung // thugs dang yon tan phrin las la// 'khrul 'khor sbyin sreg phur bu dang // mnan pa'i las la dbang bar bya// de nas mchod dang gtor ma dang // gshegs dang dkyil 'khor bsdu ba'o// tshul 'dis smin byas slob ma ni// las dang dngos grub kun dbang phyug // gzhan la phan byed bdag nyid che// lha rigs sngags rnams kun nong 'gyur// rdo rje khro bo'i dkyil 'khor du// slob ma yongs su smin byed pa'i// cho ga legs bkod bsod nams des// kun gyis bla med mchog thob shog // rdo rje rnam par 'joms pa'i dkyil 'khor gyi cho ga bram ze dzA ya warmas mdzad pa rdzogs so// 