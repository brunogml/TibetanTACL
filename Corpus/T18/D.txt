@##// rgya gar skad du/ pra dz+nyA pA ra mi ta sto traM / bod skad du/ shes rab kyi pha rol tu phyin ma'i bstod pa/ bcom ldan 'das ma shes rab kyi pha rol tu phyin ma la phyag 'tshal lo// gang khyod sku kun nyes med la// nyes med rnams kyis gzigs mdzad pa// dpag med shes rab pha rol phyin// rnam par mi rtog phyag 'tshal 'dud// nam mkha' bzhin du gos med cing // spros pa med cing yi ge med// bsam yas khyod mthong gang yin pa// des ni de bzhin gshegs pa mthong // 'phags ma yon tan phyug khyod dang // sangs rgyas 'gro ba'i bla ma rnams// khyad par yod par ma 'khums te// zla ba dang ni zla 'od bzhin// gus la byams ma sangs rgyas kyi// chos kyi sngon 'gro khyod brtan nas// thugs rje'i bdag nyid mnyam med pa'i// bdag nyid chen por bde blag 'gro// lan cig tsam yang bsam dag pas// khyod la tshul bzhin blta ba dang // des kyang mthong ba don yod kyi// dngos grub nges par thob par 'gyur// gzhan don mngon dga'i bdag nyid can// dpa' bo dag ni thams cad kyi// gso mdzad bskyed par mdzad pa ste// khyod ni byams ma'i yum lags so// gang slad sangs rgyas 'jig rten gtso// thugs rje can rnams khyod kyi sras// de yi slad du dge ma khyod// sems can kun gyi phyi mo lags// pha rol phyin pa dri med pa// kun gyis ma smad pa khyod kyi// dus kun rjes su 'brang lags pa// rgyu skar rnams kyis zla ris bzhin// gdul bya'i 'gro ba la brten nas// de dang de bzhin gshegs rnams kyis// khyod nyid gcig pu tshul mang du// sna tshogs mtshan gyis bsngags pa mdzad// zil pa'i chu yi thigs pa rnams// nyi ma'i 'od dang mjal ba bzhin// rgol ba rnams kyi rtsod dang skyon// khyod dang mjal na 'jig par 'gyur// khyod nyid byis pa rnams la ni// skrag byed mthong na 'jigs pa dang // mkhas pa rnams la dbugs 'byin pa// skyed pas mthong na zhi ba lags// khyod mgon gang la khyod la yang // mngon par chags pa mnga' min na// de la yum gcig ji ltar na// gzhan la 'dod chags zhe sdang 'byung // khyod ni gang nas ma byon zhing // gang du yang ni mi gshegs pas// gnas ni thams cad dag tu yang // mkhas pa rnams kyis dmigs ma lags// gang khyod de ltar ma 'khums nas// bsam pa yis ni bsgrubs pa dang // bsgrubs pa las ni rnam grol ba// de 'dir rmad byung chen po lags// khyod nyid mthong na 'ching 'gyur zhing // ma mthong na yang 'ching bar 'gyur// khyod nyid mthong na grol 'gyur zhing // ma mthong na yang grol bar 'gyur// e ma ya mtshan cher 'ong ma// grags ldan ma khyod bzang mo lags// shin tu rtogs dka' sgyu ma bzhin// snang zhing mi snang ba yang lags// sangs rgyas rang sangs rgyas rnams dang // nyan thos rnams kyis nges bsten ma// khyod nyid gcig pu thar pa'i lam// de ltar gzhan dag med par nges// lus can rnams la phan don du// tha snyad mdun du mdzad nas ni// brtse bas 'jig rten mgon rnams kyis// khyod bstan ma bstan par yang gda'// 'dir khyod bstod par sus rngo thogs // mtshan ma med cing gos pa med// ngag gi yul kun las 'das ma// gang khyod 'gar yang rten mi mnga'// de ltar gda' yang kun rdzob tu// bdag cag ngag lam 'di 'dra bas// khyod ni bstod byar mi gda' na'ang // bstod pas shin tu mya ngan 'das// shes rab pha rol phyin bstod las// bdag gis dge ba gang bsags pa// de yis 'jig rten ma lus pa// shes rab pha rol phyin gzhol shog // shes rab kyi pha rol tu phyin ma'i bstod pa slob dpon 'phags pa klu sgrub kyis mdzad pa rdzogs so// // kha che'i paN+Di ta thig le bum pa dang / lo tsA ba blo ldan shes rab kyis bsgyur ba'o// 