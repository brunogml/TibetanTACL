@##// rgya gar skad du/ shrI sa ha dza sid+d+hi nA ma/ bod skad du/ dpal lhan cig skyes pa grub pa zhes bya ba/ dpal rdo rje mkha' 'gro la phyag 'tshal lo// sems can rnams la phan gdags phyir// lhan cig skyes grub rab bshad bya// sbyin sreg mchod sbyin dka' spyod 'das// dang po las can spangs pa rnams// lhan cig skyes pa'i dngos rang bzhin// de nyid grub pa rtag tu bshad// lhan cig skyes 'gyur de yi phyir// brjod bral lhan cig skyes par bshad// mkha' dbyings la yang b+ha ga bsam// 'khor lo sngon 'gro go rims bzhin// lha nyid ji ltar 'byung ba dag // dbus su rnam par bsgom par bya// mkha' dbyings zhes bya pad+ma la// ye shes b+ha gar shes par bya// bsgom par zhes bya snyoms 'jug ste// de yi bde ba 'khor lor brjod// go rims rang gis rig pa ste/ lha nyid byang chub sems yin no// ji ltar 'byung 'gyur dag phyir ro// de phyir lhan cig skyes rnam gnyis// shes rab bud med dag tu 'gyur// skyes bu thabs su shes par bya// 'di dag phyis ni don dam dang // kun rdzob dbye bas rnam gnyis so// de la skyes bu'i rnam gnyis te// khu ba dang ni yid bde ba'o// shes rab la yang skyes bu ltar// khu ba dang ni de'i bde ba'o// de lta bas na bdag nyid kyang // rab tu dbye ba rnam bzhi yin/ gang phyir lhan cig skyes rnam bzhi// yang dag rdzogs sangs rgyas kyis gsungs// dga' ba cung zhig bde ba ste// rab dga' de las lhag pa yin// dga' bral dga' ba chags bral te// lhan cig skyes dga' lhag ma nyid// dang po rig par 'dod pa ste// gnyis pa bde bar 'dod pa yin// gsum pa chags pa mnyam nyid phyir// bzhi pa der ni bsgom bya yin// dang po shes rab dro ba ste// gnyis pa du bar ldan pa yin// gsum pa me stag 'phro ba ste// de bzhin bzhi pa 'bar ba yin// lte bar gtum mo sbyor nas ni// de bzhin gshegs pa lnga bsregs shing // spyan la sogs pa bsregs nas ni// bsregs pa'i haM las ri bong 'dzag // snga ma bzhin du byang chub sems// rnam pa gnyis su rgyal bas gsungs// shes rab rdo rje mnyam sbyor ba// de bzhin de las blta bar bya// gzugs sgra de bzhin dri dag dang // ro dang reg bya nyid de bzhin// chos kyi dbyings kyi rang bzhin la// ji ltar 'dod par spyod pas na// skye mched re re la dga' ba// bzhi bzhi dag tu blta bar bya// lhan cig skyes gzhan gyis brjod min// gang gis thob par 'gyur ba'ang min// bla ma'i bsod nams tshogs bsten las// bdag nyid kyis ni shes par 'gyur// dpal DoM bi he ru kas mdzad pa'i lhan cig skyes pa grub pa las lhan cig skyes pa bstan pa ste le'u dang po'o// // dman pa bar ma mchog nyid dang // gzhan gang yin pa de dag la// de rnams thams cad mnyam nyid ces// de nyid bsgom pas blta bar bya// dman pa'i dngos don phra ba ste// dngos po dag ni mchog ces bya// gnyis spangs bar ma dag yin te// gzhan zhes bya ba dbang po drug // brtan dang g.yo ba gang de zhes// de kun yod min bdag med min// mnyam dang mtshungs par g.yo ba rnams// de nyid bsgom par mtshungs pa yin// mnyam dang mtshungs pa dag tu gsungs// de yang ro gcig shes par bya// mnyam pa ro gcig bsgom pa ni// don 'di yis ni gsungs pa yin// 'jig rten rigs rnams bsten pa yin// grangs lngar gyur pa byas pa dag // rigs rnams bsten pas 'grub 'gyur te// 'dod pa thams cad rab stsol mdzad// sems can dngos grub rgyu dag gis// mi bskyod 'od dpag med dag dang // rin chen 'byung ldan rnam snang mdzad// de bzhin don yod grub par gsungs// mi bskyod rdo rje zhes brjod cing // 'od dpag med ni pad+mar bshad// rin chen 'byung ldan rin po che// rnam par snang mdzad de bzhin gshegs// don yod grub pa las zhes gsungs// rigs rnams de dag mdor bsdus pas// rigs bsten pa yis 'grub 'gyur zhes// yang dag rdzogs sangs rgyas kyis gsungs// ha la sogs pa'i rigs dag la// 'jig rten mi 'dod skrag par 'gyur// rmongs pa rnams la bstan na yang // rab tu 'khrugs 'gyur zhi mi 'gyur// dad pa'am thos pa yod gyur na// dgyes pa rdo rje des shes 'gyur// skal ngan kun la sbas pa ste// sems can skal ldan dag la bstan// bcu yi grangs su byas pa yis// dam tshig dag ni bsten par bya// lhan cig skyes pa'i phyir dbye gnyis// tha dad tha dad lnga lnga ste// dang po'i ga dang thog ma'i ha// mtha' yi shwa dang dang po'i shwa// dang po'i na ste 'jigs pas kyang // 'jig rten skur pas sba bar bya// phyi yi mdog nag dkar po dang // dmar dang sngo dang ser po dang // kha dog dbye ba de lnga yin// de dag de bzhin gshegs par shes// gang zhig srid gsum 'gyur ba yin// 'gro kun lhan cig skyes par ldan// 'gro ba'i rang bzhin gzhan mi snang // thams cad de nyid kyis khyab yin// de ltar shes nas rnal 'byor pas// nges par bdag nyid de 'dra zhes// lhan cig skyes pa'i bde ba yin// blo chen ldan pas rnam par dpyad// bza' dang btung ba de bzhin khrus// 'gro ba'i rmi lam na yang sems// bde ldan mngon par 'dod pas ni// rtag pa nyid ni de las thob// dpal DoM bi he ru kas mdzad pa'i lhan cig skyes pa grub pa las dam tshig gi de kho na nyid bstan pa'i le'u ste gnyis pa'o// // gang du phyi rol gang gsungs pa// bde ba'i stobs dang ldan pa'i mchog // dgyes pa'i rdo rje ma rgyud las// dang po dpa' bos gsungs pa yin// slob sbyong slob sbyong spyod pa dang // bram ze na yang gtsang sbra nyid// rtag tu gtsang sbra spyad par bya// sems la gnod par mi bya'o// bsod nams ye shes gtsang sbra yin// rang gi rig pa'i bde ba yis// rang gi bdag nyid dag par 'gyur// gzhan gyis dag par mos mi bya// sman pa sman la 'jug pa yi// spyod pa bsten par bya zhes gsungs// bsten pas sten pa'i spyod pa yis// spyad par bya zhes yang dag shes// slob ma gang zhig grub rnyed na'ang // gus par mngon par phyag mi byed// bla ma'i bka' las 'das pa yis// skad cig gis ni yang sos 'gyur// gang phyir yid kyis ma bsgoms pa// 'gro ba thams cad bsgoms par 'gyur// bsgom pa med pa'i bsgom nyid kyis// chos rnams thams cad yongs shes 'gyur// brtan dang g.yo ba'i dngos po gang // rtswa dang nags la lcug ma sogs// bdag gis rang gi ngo bo nyid// de nyid mchog ni des bsgom bya// de dag rnams las mchog ni med// so so rang rig bde chen po// gang zhig so so rang rig bsgom// rang gi dngos grub 'byung bar 'gyur// so so rang rig las 'di ni// gnod pa las 'di skye bar 'gyur// rang gi byed po rang rig sdud pa po'o// bdag nyid rgyal po bdag nyid gtso bo yin// 'dod chags zhe sdang de bzhin nges par na// gti mug dang ni phrag dog nga rgyal rnams// rig pa'i rgyal po bde chen las// nyon mongs lnga po dag tu blta// bkres pa dang ni skom pa yis// gnod par ma gyur gang de tshe// bshang dang gci sogs 'jug pa med// de tshe grub pa dag tu bsgrags// de phyir bde ldan thob 'gyur zhing // dpa' bo bde chen thub pa yis// don chen bde ba la brten nas// rnam pa kun du dngos grub dag // nye bar rab tu gnas 'gyur zhing // mngon shes lnga yang 'byung bar 'gyur// lha'i mig dang / lha'i rna ba dang / lha'i sna dang // lha yi ro dag dang / lha'i reg bya dang / yid kyi lus kyis gzhan du gnas pa rnams des longs spyod par 'gyur ro// dpal DoM bi he ru kas mdzad pa'i lhan cig skyes pa grub pa las/ spyod pa'i de kho na nyid bstan pa'i le'u ste gsum pa'o// // dpal dgyes pa'i rdo rje'i rgyud kyi lhan cig skyes pa grub pa las/ lhan cig skyes pa bstan pa slob dpon chen po dpal DoM bi he ru ka'i zhal snga nas mdzad pa rdzogs so// 