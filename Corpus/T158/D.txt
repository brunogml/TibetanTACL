@##// rgya gar skad du/ maN+Dal de ba sto tra rat+na mA ya dA na nA ma/ bod skad du/ dkyil 'khor gyi lha la bstod pa rin po che sgyu 'phrul sbyin pa zhes bya ba/ bcom ldan 'das dpal rdo rje mkha' 'gro ma la phyag 'tshal lo// thabs dang shes rab rang bzhin dkyil 'khor phyag 'tshal te// gus pas bstod la byin rlabs myur 'byung bdag gis brjod// hUM phyogs bcu'i sangs rgyas zhing kun bsdus pa'i dkyil 'khor na// bcom ldan dpal chen khro rgyal 'khor lo bde mchog ni// ye shes rnam par dag pa thams cad tshogs pa'i sku// 'jigs byed 'jigs par byed pa mthing nag rin chen 'od// zhal bzhi sngo dang dmar dang ser dang ljang ba'i dbu// ral ba'i thor tshugs zla phyed sna tshogs rdo rjes mdzes// dmar 'jigs brtson gzigs rab bgrad sdang mig glog ltar 'gyu// gtum rngam mche ba gtsigs shing 'jigs pa'i nga ro sgrogs// rol pa chen po'i smin mtshams khro gnyer rlabs chen 'khrugs// ljags 'dril mchog las 'od 'phro hUM phaT 'brug sgra che// lang tsho gzhon pa gar dgu'i nyams ldan 'gying bag can// sum cu rtsa gnyis mtshan dang dpe byad brgyad cus rgyan// rten 'brel bcu gnyis 'gags pa'i phyag rnams rab tu snang // dang po gnyis kyis rdo rje dril bu yum mchog 'dzin// thabs dang shes rab zhal sbyar bde chen mi rtog bzhugs// mtha' gnyis glang chen ko rlon mi lpags na bzar brgyangs// g.yon pa'i gnyis pa kha T+wAM gsum pas thong khrag bkang // bzhi pa rdo rje zhags pa lnga pas tshangs mgo bsnams// g.yas pa'i gnyis pas cang te'u gsum pas mdung rtse gsum// bzhi pas rdo rje dgra sta lnga pa gri gug bsnams// rab tu brjid pa'i mgon po stag lpags sham thabs can// spyi gtsug 'khor lo nor bu snyan cha gdub kor dang // mgur chu phyag rgya sku regs thal bas rab tu brgyan// lha yi gdugs dkar mdzes pa steng na 'dzin pa'i dpal// brgya phyed khrag 'dzag mi mgo'i phreng ba'i do shal can// 'jigs byed dus mtshan ma rungs skrag cing gtsigs pa'i zhal// nyin mo'i dbang phyug gdan la zhabs gnyis brkyang bskum bzhugs// sna tshogs thabs kyis 'gro ba ma lus bde la sbyar// khro bo'i rgyal po thams cad gus pas khyed la 'dud// tshangs pa khyab 'jug dbang po lha chen tshogs bdag sogs// 'gro ba'i gtso bo thams cad 'jigs dang gus mchod pa'i// rgyal chen he ru ka dpal khyod la phyag 'tshal bstod// hUM dbus phyogs rnam dag rdo rje'i zhing gi dkyil 'khor na// bcom ldan 'das ma mkha' 'gro tshogs kyi gtso bo ni// chos kyi dbyings kyi ye shes rnam par dag pa'i sku// byi ru'i 'od 'bar rdo rje phag mo bde gshegs skyed pa'i yum// 'dod pa'i dbang phyug skal ldan mkha' 'gro kun gyi rje// rdo rje dbyings kyi khro rgyal phyag rgya chen po'i sku// he ru ka dpal yang dag sbyor ba btsun mo'i rgyal// zhal gcig phyag gnyis spyan gsum dmar ser me stag 'phro// khro 'dzum zhal gyi mche ba gtsigs shing rol pa mo// dbu skra legs grol sked sor sleb pa'i lha mo che// thod pa skam pos dbu brgyan 'gro ba'i zhe sdang 'joms// phyag g.yas rdo rje gri gug sdigs mdzub gdug pa 'dul// g.yon pa thod pa sdang ba'i khrag gis bkang ba bsnams// dbu yi nor bu snyan cha gdub kor mgur chu dang // phyag gdub sku regs phyag rgya lnga yis rab tu brgyan// yi dwags phra mo me shel nor bu'i gdan steng na// gcer mo rig pa'i rgyal mo zhabs gnyis brkyang bskum bzhugs// rdo rje lha mo khro mo'i gzugs can drag snyems ma// 'byung po'i 'jigs pa ma lus rdo rje chen pos 'joms// 'jig rten gsum phyogs gzhan gyis bsngo bas mi tshugs shing // bdud kyi 'jigs pa ma lus skem zhing pham mdzad ma// rdo rje gdan bzhugs tshangs sogs dbang byed las rgyal zhing // dngos grub kun 'byung rje btsun ma khyod phyag 'tshal bstod// shar phyogs rnam dag sangs rgyas zhing gi dkyil 'khor na// bcom ldan 'das ma sangs rgyas rigs kyi gtso mo ni// me long lta bu'i ye shes rnam par dag pa'i sku// rin chen bai DUr+ya yi 'od 'bar mkha' 'gro ma// zhal gcig phyag bzhi spyan gsum skra grol mche bzhi gtsigs// thod pa kha T+wAM gri gug cang te'u phyag na bsnams// 'khor lo snyan cha mgur chu phyag gdub mchod phyir thogs// phyag rgya lngas brgyan lang tsho rol ba sgeg pa'i sku// gcer mo g.yon brkyang srog song zla ba'i gdan la bzhugs// chos dbyings las bzhengs 'khor ba grol ba'i khro mo'i rgyal// ma mo nam mkha' khyab 'gro 'gro ba'i gti mug 'joms// sgyu 'phrul sna tshogs sems can don la khyab par 'jug // ye shes chen mo rnal 'byor skal ldan 'char ba mo// bdud dang mu stegs mi mthun phyogs rnams rdul du rlog // lam log 'gro ba bde la thabs kyis sbyor mdzad cing // dngos grub kun ster lha mo khyod la phyag 'tshal bstod// byang phyogs rnam dag las mchog zhing gi dkyil 'khor na// bcom ldan 'das ma las kyi rigs kyi gtso mo ni// bya ba grub pa'i ye shes rnam par dag pa'i sku// rin chen ma ra ka ta'i 'od 'bar lA ma ni// zhal gcig phyag gnyis spyan gsum sgra grol mche bzhi gtsigs// thod pa kha T+wAM gri gug cang te'u phyag na bsnams// 'khor lo snyan cha mgur chu phyag gdub mchod phyir thogs// phyag rgya lngas brgyan lang tsho gzhon pa sgeg pa'i sku// gcer mo g.yon brkyang srog song zla ba'i gdan la bzhugs// chos dbyings las bzhengs 'khor ba sgrol ba'i khro mo'i rgyal// ma mo nam mkha' khyab 'gro 'gro ba'i phrag dog 'joms// sgyu 'phrul sna tshogs sems can don la khyab par 'jug // ye shes chen po rnal 'byor skal ldan 'char ba mo// bdud dang mu stegs mi mthun phyogs rnams rdul du rlog // lam log 'gro ba bde la thabs kyis sbyor mdzad cing // dngos grub kun ster lha mo khyod la phyag 'tshal lo// nub phyogs rnam dag pad+ma zhing gi dkyil 'khor na// bcom ldan 'das ma pad+ma rigs kyi gtso mo ni// so sor rtog pa'i ye shes rnam par dag pa'i sku// rin chen pad+ma rA ga 'od 'bar dum skyes ma// zhal gcig phyag bzhi spyan gsum skra grol mche bzhi gtsigs// thod pa kha T+wAM gri gug cang te'u phyag na bsnams// 'khor lo snyan cha mgur chu phyag gdub mchod phyir thogs// phyag rgya lngas brgyan lang tsho gzhon pa sgeg pa'i sku// gcer mo g.yon brkyang srog song zla ba'i gdan la bzhugs// chos dbyings las bzhengs 'khor ba sgrol ba'i khro mo'i rgyal// ma mo nam mkha' khyab 'gro 'gro ba'i 'dod chags 'joms// rdzu 'phrul sna tshogs sems can don la khyab par 'jug // ye shes chen mo rnal 'byor skal ldan 'char ba mo// bdud dang mu stegs mi mthun phyogs rnams rdul du rlog // lam log 'gro ba bde la thabs kyis sbyor mdzad cing // dngos grub kun ster lha mo khyod la phyag 'tshal bstod// lho phyogs rnam dag rin chen zhing gi dkyil 'khor na// bcom ldan 'das ma rin chen rigs kyi gtso mo ni// mnyam pa nyid kyi ye shes rnam par dag pa'i sku// rin chen gtso mo gser 'od 'bar ba gzugs can ma// zhal gcig phyag bzhi spyan gsum skra grol mche bzhi gtsigs// thod pa kha T+wAM gri gug cang te'u phyag na bsnams// 'khor lo snyan cha mgur chu phyag gdub mchod phyir thogs// phyag rgya lngas brgyan lang tsho gzhon pa sgeg pa'i sku// gcer mo g.yon brkyang srog song zla ba'i gdan la bzhugs// chos dbyings las bzhengs 'khor ba sgrol ba'i khro mo'i rgyal// ma mo nam mkha' khyab 'gro 'gro ba'i nga rgyal 'joms/ rdzu 'phrul sna tshogs sems can don la khyab par 'jug // ye shes chen mo rnal 'byor skal ldan 'char ba mo// bdud dang mu stegs mi mthun phyogs rnams rdul du rlog // lam log 'gro ba bde la thabs kyis sbyor mdzad cing // dngos grub kun ster lha mo khyod la phyag 'tshal bstod// de ltar bdag gis rab dad pas// dngos grub chen po 'byung ba'i rgyu// dkyil 'khor lha la gus bstod pas// dung dang kun+da ltar dkar ba'i// dge des 'gro kun rdo rje 'dzin thob shog // dkyil 'khor gyi lha la bstod pa rin po che sgyu 'phrul sbyin pa zhes bya ba/ slob dpon rdo rje dril bu pas mdzad pa rdzogs so// // ma hA paN+Di ta su ma ti kIrti dang / bod kyi lo tsA ba mar pa chos kyi dbang phyug gis bsgyur cing zhus te gtan la phab pa'o// 