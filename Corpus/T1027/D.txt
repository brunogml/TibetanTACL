rgya gar skad du/ karma kra ma nA ma muk+ti kA ba li/ bod skad du/ las kyi rim pa mu tig phreng ba zhes bya ba/ 'jam pa'i dbyangs dang rdo rje bsnams// spyan ras gzigs la phyag 'tshal lo// sku gsung thugs kyi mthu ldan pas// nyon mongs gdung bzhi byed pa// zhabs kyi pad+ma la btud nas// dang bas shin tu gus phyag 'tshal// sems can rnams la phan gdags phyir// las kyi rdo rje phreng ba 'di// rgyud rnams ma lus sna tshogs nas// man ngag dgos pa btus te bshad// rgyal bas sngon gyi dus dag tu// zhal nas gsungs pa tsam gyis ni// sems can don grub glegs bam med// de ltar rtsod pa'i dus su ni// po ti dag la brten gyur pas// bla mas dgongs pa'i po ti la// dga' ba chen po bskyed par bya// de nas ma ga gang zag la// ston pa thugs rje che ldan pas// sdud pa rdo rje gsang bdag la// brgyud pa rim gyis 'ongs pa 'di// bka' dang mi 'gal mthun pa ru// bka' yi don nyid dpyis phyin par// man ngag rim pa bstan pa la// dga' ba chen po bskyed par gyis// man ngag 'di ltar ston pa ni// slob dpon mkhas pa yang dag ldan// dus gsum bde gshegs dang mtshungs pa// shin tu drin che gus pas bstod// sems can mun khang 'khyams pa la// mar me bstan pas lam rnyed bzhin// 'khor bar 'khyams pa'i sems can la// man ngag rin chen 'di bstan pas// phyag rgya mchog gi lam rnyed 'gyur// de bas shin tu drin che bas// yul zhing sne phran bcas pa dang // rin chen la sogs nor rdzas dang // bu dang chung ma bran 'khor bcas// srog lus man chad phul gyur kyang // bla ma'i sku drin 'khor mi 'gyur// de bas 'bad pa thams cad kyis// bla ma mnyes par mi byed na// man ngag thob kyang ltung bar 'gyur// gzhan yang rgyud ni sna tshogs las// bstan pa bsrung ba'i don slad du// mthu yi sbyor ba'i man ngag rnams// dgos pa bsdus te bstan par bya// de lta'i bla ma rin chen la// gong ma bzhin du shes par bya// man ngag bstan pa'i slob ma la// rnam pa bzhi ru shes byas la// phyi ltar nang ltar gsang ba ltar// de kho na nyid bzhi ru bstan// phyi ltar bstan pa'i slob ma yang // dang po dkyil 'khor bcug nas ni// bum pa'i dbang bskur rdzogs byas la// mi zad dbyings kyi chos rnams bshad// des su rtogs pa'i rim pa ni// thun mong dam tshig nyams blangs la// nyams na bshags la brtson par bya// nyams pa chen po byung ba na// bshags nas rim par bskyar bar bya// de ni slob dpon nyid las blang // gzhan gyi skabs dang sbyor shes bya// khrus la sogs pa'i rnal 'byor rnams// nyams su blangs te spyad par bya// de yi rnal 'byor mos pa ni// mas mtha' thun tshod chung ngu gcig // nyin zhag 'das na nyams par 'gyur// dang por bskyed rim bsgom pa ni// rim gyis sam ni cig car du// bskyed pa brtan par gyur pa'i chad// thun tshod chen po brtan pa dang // kha dog spros par shes pa dang // lus ngag yid gsum skyon rnams ni// rim gyis bri bar gyur pa dang // khyad par lus kyi skyon bri'o// lus kyi mdog bzang lus snyoms dang // yun rings btang yang mi tshor na// bskyed pa'i rim pa brtan pa'i tshe// de nas gsang dbang bskur nas ni// nang ltar bstan nas rim gyis bsgom// de ltar phyi yi gang zag ni// de nas mar la 'gro ba dkon// skye ba 'di rjes phyi ma ru// rten dang dbang po khyad par 'gyur// de ni rim gyis 'bras bu thob// nang ltar bshad pa'i slob ma ni// phyi ltar thun mong sngon du 'gro// nang ltar man ngag khyad par bstan// de nas rlung dang gtum mo dang // yig 'bru thig le rnams la bslab// de yang gsang dbang bskur nas ni// rlung dang yig 'bru bsgom par bya// de la brtan par gyur nas ni// snang ba gsum la rim gyis bslab// de nas tshe ni nam 'phos nas// gong ma rnams la rim gyis bslab// gsang ba ltar ni bstan pa yis// slob ma de la gong ma gnyis// thun mong du ni sngon du 'gro// shes rab ye shes dbang bskur nas// gnyis po la ni zhugs nas su// man ngag stobs zhugs ting 'dzin gyis// bde ba ye shes rim skyes nas// snang ba mched par gyur pas su// kun rdzob sgyu ma ji bzhin pa// thugs su chud pa'i stobs kyis ni// lhan cig dga' ba la zhugs pas// spros med 'od gsal de bzhin thob// de nas rim gyis mthar thugs// thob par de ni ma gyur kyang // tshe dbang bsgrub pas thob pa'am// yang na rdzas dang man ngag dang // thabs kyi sbyor ba la sogs kyis// phung po bzhu btul byas nas su// gser 'gyur rtsi bzhin gyur nas kyang // de nas rim gyis 'gro ba'am// yang na 'chi bar gyur na ni// byang chub sems kyi man ngag blang // de ltar mi 'dod man ngag blangs// skye ba phyi ma dag tu ni// mthar thug pa ni thob par 'gyur// de yang // tshe dbang bsgrub pa'i man ngag ni// tshe dbang bsgrub pa'i rnal 'byor ni// dam tshig ldan zhing yon tan ldan// skyon spangs dbang thob man ngag thob// rgyud kyi don mkhas cha rkyen tshang // dam can mkha' 'gro bsten pa yis// lung bstan phra mo thob nas kyang // tshe srog nyams pa 'tsho bar byed// de yang // tshe yi rang bzhin gnas dang ni// ming zhes bya ba'i rnam grangs ni// de yi tshe yi rang bzhin ni// 'od zer kha dog lnga dkyil na// thig le byang chub sems zhes bya// dkar la 'tsher zhing snum la 'gril// de yang che chung rab 'bring gsum// sran ma yungs 'bru shin tu phra// mu stegs dag gis de la 'khrul// rtag pa mi 'gyur gcig pur 'dzin// de ni dam pa'i don du 'dod// 'jig rten pa yi skad du ni// bla dang tshe zhes kyang ni zer// bdag cag rnal 'byor pa yi gzhung // de ni kun rdzob sgyu mar 'dod// dam pa'i don du rang bzhin med// gnas ni tsit+ta'i dkyil na gnas// de yang rtsa brgyad dkyil na gnas// shin tu rtogs dka' d+hU tI'i nang // de nyid dbye na rnam gsum ste// de la brten pa'ang rnam pa gsum// gcig ni 'chi ba'i dus tshe 'byung // gcig ni lus kun khyab par gnas// de la gzhan dag gnyis su 'dod// khyad par gnas dang las kun byed// kha cig khyad byed de kun la// lud cing zag pa thur du 'bab// gzhan ni kun du khyab cing rgyu// de la'ang las kyi 'phen shugs kyis// mang po la ni rgyu ru 'dod// srog dang dbang po che zhes pa// ming gi rnam grangs nyid du 'dod// de yang rlung dang rtsa dang ni// byang chub sems su byas pas na// tha dad nyid du 'dod pa'ang yod// shes pa bsdus dang ma bsdus pa// gnas skabs don gyis 'jug pa yin// tshe bsgrub pa'i cho ga ni/ rang gi snying gar 'od kyi gzhal yas khang // de yi dkyil na a dkar gnyis// phra 'dus zla ba kha sbyor gyur// de nas hUM gnyis 'phro 'du las// rdo rjer gyur pas steng 'og mnan// tshe rnams 'phrog pa'i 'byung po de// drag po sbyor ba la sogs kyis// sngags brjod phyag rgya bcas nas su// bcom zhing brlag nas med par byas// lha mo'i sprul pas tshe rnams dgug // sngags brjod phyag rgyas bkug nas kyang // bsrung zhing ye shes che yang dbab// dbab pa'i phyag rgya bcing ba ni// rdo rje sor mo nang bsnol te// mthe bong gnyis kyi nang du dpe ba// oM badzra A yu She hUM/ A be sha ya A A/ lus la mar rim bzhin du bstim/ khyad par snying gi dkyil du bstim// baM yig dmar po 'phros pa las// man ngag la sogs sbyor bas bcing // bsdu zhing gzung ba'i man ngag ni// shes rab la sogs thabs kyis bstan// tshe yi yon tan la sogs ni// rgyud la sogs las shes par bya// tshe dang dum bu rnam smin gsum// de gsum thabs sogs mthun pa yang // gcig la gcig bstan mdung khyim 'dra// yi ge gsum gyi man ngag kyang // gnas gsum dag tu bcing ba yin// sbyor ba la sogs bcing bar bya// de ni tshe sgrub man ngag go// byang sems blang ba'i man ngag kyang // de yang rnal 'byor spyod pa yi// mkhas pas 'chi rtags shes nas ni// rin chen 'bar ba'i snod nang du// blangs nas mtshal chen dang sbyar nas// sbyor ba'i stobs kyi shangs su 'phang // rnam shes rlung la zhon pa de// dang po rten dang bral tsam na// sngags bzlas 'od zer stobs kyis su// snying ga nyid du bcing bar bya// de nas snga ma'i rten la gzhug // sbyor ba la sogs gzhan yang myur bar bya// gzhan yang gsang ba spyod pa ni// mdzad pa'i dus ni rnam gsum ste// dang po bdud rtsi spyod pa la// mos pas 'jug dang dngos la 'jug // mos pas 'jug pa gzhan dang mthun// dngos su 'jug pa'i thabs bstan pa// bdud rtsi rtsa ba lnga btsal la// rang gi lus las btsal bar bya// btsal nas bsgrub pa'i ri lu de// tshad du phyin nas bza' bar bya// bza' ba dang po rim gyis bslab// zas dang rjes zin rting nyid la// zhag gsum na ni ci ran bza'// btung ba'ang de bzhin de rting la// zhag lnga na ni bza' bar bya// de nas zla phyed zla gcig go// de rnams par gyi 'tsho ba ni// nang gi bdud rtsi slar bsdams la// bza' zhing btung ba nyid du bya// de rnams bag la zha nas ni// bar bar gong bzhin bza' bar bya// yang na rim bzhin de bzhin lnga ba// de nas nang gi rgyun bzlog gis// rim bzhin lus rnams gso bar bya// lus ni shin tu rgyas gyur na// ting 'dzin bogs ni skye bar 'gyur// man ngag stobs kyis zhugs pa yis// mi rtog ye shes skye bar 'gyur// yang na bogs ni dbyung ba'i thabs// nang gi gso thabs spo ba dang // phyi yi gso thabs spo ba dang // lus la rdzas rnams byugs pa yis// ting 'dzin bogs rnams skye bar 'gyur// thabs des skye bar ma gyur na// man ngag bsgom pas spo bar bya// des kyang skye bar ma gyur na// gnas la sogs pa spo bar bya// spos kyang skye bar ma gyur na// 'byung po'i gnod pa yod pa yin// 'byung po bsal ba'i thabs rnams bya// 'byung po bsal kyang ma byung na// sngon gyi bag chags mthug pas ni// de nyid sbyang ba'i cho ga bya// des kyang skye bar ma gyur na// tha mi dad pa'i 'du shes kyis// dkyil 'khor la sogs spos pa yis// ting nge 'dzin ni skye bar 'gyur// des kyang skye bar ma gyur na// slob dpon man ngag nyams pa yin// slob dpon dam tshig nyams pas kyang // man ngag mthu ni chung bar byed// ye shes skye ba'i gnas rnams ni// slob dpon dam tshig nyams sogs la// dam tshig la sogs nongs pa dang // rang gi man ngag nyams pa dang // dam tshig nyams pa'i the tshom zos// lta spyod nyams su ma lon dang // dus dang rtags sogs ma shes dang // man ngag bsgom rim ma shes dang // sbyang ba la sogs ma shes dang // sems 'dzin phra mo yod srid kyang // ye shes skye bar mi 'gyur ro// de rnams skyon spangs yon tan ldan// de ni ye shes ma skyes kyang // tshogs chen khyad par bsags nas su// skye ba phyi mar ye shes kyi// nges pa don yin thogs med do// mtshan nyid la sogs gzhan dag tu// snga ma las kyi 'phel shugs kyis// ma nges pa dag bstan pa de// sngags kyi nus mthu khyad par gyis// las kyi 'phen pa bcom nas kyang // skye ba phyi mar nges pa'i don// phyi mar rkyen sogs thams cad kun// nges pa kho nar 'dzom par 'gyur// de ru rkyen rnams gzhan 'gyur na// dge bar bsngo ba legs 'gyur bar// ma 'tsham skye ba bdun la nges// de bas gsang sngags mthu rnams ni// dug gis sman 'gyur ji bzhin no// de bas gsang sngags mthu rnams kyis// lan ni nye bar 'bras bu myur// sa dang pha rol phyin pa ni// de bas mthu chung bskal pa gsum// nyan thos de bas mthu chung bas// bskal pa bzhi ni 'gor ba yin// de dag kun la rab 'bring gsum// ring dang myur dang shin tu myur// gsang sngags la la'i gzhung dang ni// slob dpon la la'i gzhung gis ni// bcud kyis len gyi man ngag gis// lus sems las su rung gyur nas// man ngag stobs kyis ye shes skye// des ni phyag rgya'i dngos grub thob// phyag rgya mchog ni 'dod pa na// tshe la dbang sgyur bsgrubs nas ni// man ngag bsgoms pa'i stobs kyis ni// phyag rgya mchog ni thob par 'gyur// slob dpon la la'i gzhung gis ni// bskyed rim brtan par gyur pa dang // bcud kyis len gyi man ngag bsgrub// des ni tshe la dbang sgyur 'grub// tshe dbang thob pa des kyang ni// phyag rgya phyag rgya mchog gnyis thob// bcud kyis len gyi man ngag kyang // mkha' 'gro'i rgyud du shes par gyis// phyag rgya mchog gi man ngag cung zhig tsam// rnyed par bya ba'i lus kyi phreng ba thabs kyi rim pa bkod pa'o// gzhan yang // bstan pa bsrung ba'i don slad du// las kyi phreng ba gzhan yang bstan// bdag nyid lhag pa'i lhar bskyed la// mdun du mgon po nag po ni// sku gsung thugs las byung ba yi// hUM de nyid las bskyed pa ni// zhal gcig phyag ni gnyis pa de// mdog gnag 'od 'bar chen po ni// gri gug thod pa lag na 'dzin// thod pa'i phreng ba'i do shal byas// mche ba gtsigs mdzad 'jigs byed pa// bong thung lus gnag gzi brjid che// kha nas khrag ni 'bab pa'o// de la bzlas pa'i man ngag ni// oM ma hA kA la ha na ha na badzre na swA hA/ bzlas pa yi ni man ngag kyang // rten dang brten pa'i gnas tshul des// gru gsum gzhal yas sgo gcig pa// de yi bdag po rigs dang bstun// 'phro 'du bya ba'i tshul rnams kyang // 'khor lo tsha tsha gdab pa'i tshul// lce yang rigs dang bstun pa yin// ngag gi bzlas pa byed tshul yang // nyi ma shar dang ru chu brug // de yi bzlas pa'i grangs rnams kyang // sum 'bum drug 'bum sa ya ru// bzlas pa byas pas mtshan ma rnyed// des su 'byung bar ma gyur na// sbyang ba byas te bzla bar bya// sngags kyi nus pa che chung dang // mos pa yi ni khyad par dang // bag chags che chung khyad par gyis// rdo rje drag po'i rgyud rnams las// sngags kyi sbyor ba gzhan dag gis// bsnyen dang gsad pa'i las rnams bya// lha yi sbyor ba spo ba yang // de bzhin du ni shes par bya// gnas la sogs pa'i sbyor ba ni// gzhan pa dag kyang spo bar bya// lha rnams so so spo ba yang // zhal gcig phyag ni bzhi pa dang // zhal gsum phyag ni drug pa dang // zhal bzhi phyag ni brgyad pa dang // phyag mtshan rnams kyang 'gyur ba dang // sku mdog la sogs 'gyur ba rnams// so so'i rgyud dang bstun pa yin// sngags la sogs pa'i sbyor ba yang // de bzhin du ni shes par bya// khyad par las rnams so so'i sngags// oM ma hA kA lA ya/ ya ti pra ti dz+nyA sma ra si ta di daM/ ma ma ru shA/ kha kha khA hi khA hi/ ma ra ma ra/ gr-ih+Na gr-ih+Na/ ban+d+ha ban+d+ha/ ha na ha na/ da ha da ha/ pa tsa pa tsa/ di na mi ke na hUM hUM phaT/ hUM b+ha ga pA na/ oM bi laM ba hUM hUM phaT/ oM g+hu swA hA/ gsang ba'i sngags so// oM b+h+rUM/ mngon spyod kyi'o// oM dzr-IM swA hA/ dbye ba'o// oM khaM swA hA/ bskrad pa'o// oM hUM swA hA/ dgug pa'o// oM a swA hA/ dbang gi'o// oM hUM swA hA/ rengs byed kyi'o// sngags 'di dag thams cad yi ge 'bum bzlas pas 'grub par byed do// mgon po'i las ni thun mong pa'i las so// sbyin sreg dag gis gsad pa ni// gru gsum nag po'i thab khung du// shin tu drag po'i me lha bsam// sbyang zhing byin gyis brlab pa dang // bsdus rgyas myur ba'i rim pa rnams// man ngag la sogs shin tu gab// mchod pa dbul ba'i rim pa ni// tsha ba'i mar dang tsher ma can// til nag po dang dug chus byug // oM ma hA kA la ming 'di zhes bya ba sha trU na mA ra ya hUM phaT/ ces brgya rtsa brgyad dbul bar bya'o// mngon par bsgrub pa'i las drag shul shi ba'i ro bzung la/ de ni yang ni gtub par bya// stong par byin brlabs yi ge las// bsgrub bya ci 'dra de la bsam// lcags kyus snying drang rlung gis bteg // rnam par shes pa de la bstim// rdo rje phur bus de la brdeg // bsad nas me la sbyin sreg bya// me yi lha la brgya rtsa brgyad// ming nas smos pa de la dbul// lha la rtsa ba'i sngags kyis ni// dbul bar dgra yi ming de gzhug // 'bum la brgyad kyis bstabs la dbul// de ni dur khrod gdon rnams kyis// 'du zhing de nyid za bar bsam// de yang bsod nams rab 'bring gis// bcu gnyis phyed dang de yi phyed// 'chi bar de ni gdon mi za// bsreg pas gsad pa'i las rim mo// // gzhan yang ting 'dzin rim pa yis// gsad pa rab tu brtsam par bya// 'di ni bsam pa tsam gyis kyang // sangs rgyas nyid kyang nges par 'jig // ma hA kA la'i rnal 'byor gyis// gdug pa khro bo'i sems kyis ni// de yi lte ba'i rtsa ba la// rnal 'byor can gyis lag pa gcad// ming gi yi ge dang po las// gsad bya mdun du bsam par bya// rnam shes de la bcug nas ni// kha sbyar nang nas gnas mthong nas// de phyung srog dang dbral mthong nas// ro ni dum bu stong du gtub// bza' 'am yang na gtor ma bya// de ma thag tu spyi gtsug bsam// khrag skyugs 'dar zhing mgo skyes kyang // kha ni thur du bub par bsam// sum rtse me yi gzugs can ni// bshang lam zhugs nas snying gar ni// the tshom med cing brtan gyur na// nges par 'dzin par 'gyur ba yin// ting nge 'dzin gyis gsad pa'i rim pa'o// // gzhan yang rab tu bshad par bya// thod pa ma chag ma gsal// ma hA kA la'i snying po bri// bzlas pa'i yungs kar de ru blugs// dgra yi sgo khar sbas na ni// nor dang bcas pa zla drug gis// brlag par 'gyur ba gdon mi za// gang yin pa yi rigs rgyud kyi// thod pa de nyid blangs nas ni// cig shos kyi ni khrag gis bri// sngags ni nag po nyid kyis bya// yang na ma hA kA la dang // nag po nyid kyis bsres nas bya// ma hA kA las byed pa na// ming spel ba ni tshogs rgyur bcad// yang na gling bcad 'khor lo bcad// gro ga'am dur khrod ras ma la// gzugs dang ming ni bris pa gzhug // de steng de gshed gzugs rnams gzhug // smin par byed pas kha bcad nas// de steng gzhan gyis dgag par bya// gnag dang dkar bas rgya gram bcing // nag po yod pa'i sar sbas na// gdon mi za bar brlag par 'gyur// de ni thabs kyis gsad pa'i rim pa'o// // gzhan yang gsang ba'i rim pa ni// gru gsum nag po'i snod nang du// khrag sna snying sna sbyar ba yi// mthun pa'i dam rdzas rnams kyis dgang // dur khrod ras ma dag la ni// de yi ming dang gzugs bris la// brgya rtsa brgyad ni gtor mar dbul// nag po'i rten ni yod pa'i sar// bstabs pa'i tshul gyis rbad par bya// de ltar byas pa'i gtor ma ni// brgya nas stong gi bar du ni/ oM ma hA kA la shA sa na u pa hA ri NaM e Sha a pa sh+tsi mA kA lo ya mi ti tad rat+na tra ya/ a pa ka ri NaM ya di pra ti dz+nyA sma ra si ta di daM/ duSh+TAM satwa kha kha khA hi khA hi/ ma ra ma ra/ gr-ih+Na gr-ih+Na/ ban+d+ha ban+d+ha/ ha na ha na/ da ha da ha/ pa tsa pa tsa/ di na me ke na hUM phaT/ ces pa'i sngags kyis gsad par bya'o// gzhan yang 'khor los gsad pa ni// bde gshegs sprul pa'i nag po ni// shin tu 'jigs pa'i sku 'chang ba// bskyed pa la sogs rdzogs byas la// tshes grangs shis pa nyid la ni// 'khor lo legs par bca' bar bya// 'khor lo bca' ba'i lugs rnams ni// dur khrod ras ma dag la ni// 'jig rten mgon po'i gzugs bris la// lto bar 'khor lo bca' bar bya// rtsibs ni bcu gnyis brgyad du bya// le tshe re re por len bya// ming dang drag sngags spel te bri// sngon du cho ga rdzogs byas la// 'khor lo bsgrub dang bsgrub bya gnyis// bskyed cing dgug pa'i las byas te// mchod pa la sogs rdzogs bya'o// de nas gsang pa'i las rnams bya// nyi ma bzhis bskor thim par byed// sngags ni khri dang bzhi khrir bzlas// de nas bcing ba'i sbyor ba bya// dur khrod nag po'i gnas dag tu// gru gsum nag po'i gting brus la// gting brus sbas te mnan par bya// des su ma byung bskyar bar bya// oM ma hA kA la sha trUn mA ra ya phaT/ ces pa ming dang spel bar bya// 'khor los gsad pa'i rim pa'o// // gnod sbyin gyis ni gsad pa'i thabs// rang nyid lhag pa'i lhar gnas pa'i// cho ga thams cad rdzogs byas la// mdun du gru gsum dkyil 'khor la// gnod sbyin drag po bskyed par bya// de nyid nus pa bskyed pa'i phyir// sbyor ba gzhan yang shes par bya// drag po'i gsang sngags bzlas pa yis// gang yang mi 'du rang dbang med// lcags kyi tsha tsha gdab pa bzhin// 'phros pas thams cad brlag par byed// sum 'bum drug 'bum dgu 'bum du// bzlas pas don rnams grub par byed// tshad du phyin pa'i dus su ni// shin tu dag cing pos pas su// rang dbang med par las rnams byed// oM badzra ma hA kA la yak+Sha hUM phaT/ dzaHmA ra ya/ sha trUn mA ra ya/ sngags kyi man ngag bsgyur shes bya// sbyin sreg ting 'dzin thabs dang ni// gtor ma 'khrul 'khor gsad la sogs// thabs kyis zin pa'i sbyor shes bya// gnod sbyin gyis gsad pa'i rim pa'o// // ro langs mas ni gsad pa'i thabs// rang nyid lhag pa'i lhar gnas pas// dur khrod chen po'i dkyil dag tu// ro langs ma ni bskyed byas la// rang bzhin ma yang spyan drangs te// de gnyis cho ga rdzogs byas te// bsnyen pa tshad du phyin pa na// dur khrod ro yi thod pa ru// khrag thun rdzas la sogs pa la// drag po'i thun sngags bzla bar bya// khri yi bar du bzla bar bya// de nas gang yin sa ru brdeg // de ltar lan gsum byas pa yis// gang yin de ni brlag par 'gyur// dur khrod 'bar ba'i gnas dag tu// nag po'i nang du 'khrul 'khor mnan// nag po'i nang du gtor mas dgang // cig shos nang du bcas pa yis// nag po nyid la gtad par bya// tsha ba'i rdzas kyis bsreg par bya// de ltar sbyor ba'i man ngag rnams// mkhas pas bsgrims te ma byas na// rang nyid la ni gnod par 'gyur// oM badzra be+e tA lI hUM phaT/ sha drUn mA ra ya hUM phaT/ kha kha khA hi khA hi/ sngags kyi man ngag sbyor shes bya// ro langs mas gsad pa'i rim pa'o// // mkha' 'gro ma yis gsad pa'i thabs// chu ngogs thibs po'i gnas dag tu// mkha' 'gro ma ni bsgrub par bya// zhing chen gyi ni gdan bting la// drag po rol pa'i 'dug stangs bya// mkha' 'gro ma sku mdun gzhag la// zhing gi rgyus pa thugs kar gzung // drag tu bzlas pa'i stobs kyis su// sbyor ba gang 'dod 'grub par byed// khyad par sbyor ba bstan pa ni// gnag cing thibs po'i nang dag tu// gru gsum nag po brus nas kyang // gzugs brnyan bca' ba'i thabs byas te// de ru gsad pa la sogs bya// yang na 'bab chu'i dogs dag tu// sba zhing mnan pa'i thabs bya'o// oM badzra DA kI hUM phaT/ sha trU na mA ra ya hUM phaT/ oM laM hUM laM staM b+ha nan/ sngags kyi sdeb ni ma shes na// sbyor ba 'grub par mi 'gyur ro// mkha' 'gro mas gsad pa'i rim pa'o// // 'jigs byed ma yis gsad pa'i thabs// shin tu 'jigs pa'i gnas dag tu// drag cing gtum pa'i chas gos gon// dang por bsnyen sbyor tshang bas su// nag po 'gro mgyogs sgyur dka' dang // bdag po sme brtsegs thod nang du// de rnams rigs mthun rdzas bsags te// chu gsum la sogs rdzas rnams la// sngags kyi sbyor ba btab pas ni// nus pa'i mthu dang ldan par 'gyur// oM badzra b+hai ra wA ya hUM phaT/ sha trU na mA ra ya hUM phaT/ kha kha khA hi khA hi/ drag po'i sbyor ba mkhas pa yis// 'byung po rnams ni brlag par 'gyur// sbyor ba gzhan yang sbyor shes bya// 'jigs byed mas gsad pa'i rim pa'o// // khro mo chen mo srog gcod ma yis gsad pa yi// man ngag thabs kyi rim pa bstan// sngon du bsnyen pa rdzogs pa yis// yi ge i yi gdan stengs su// bsgrub bya de ru bzhag nas ni// bzlas pa drag tu byas nas su// srog gcod pa ni bskul bar bya// khri yi sngags kyis dgug par bya// khri yi sngags kyis gsad par bya// rang nyid lhag pa'i lhar gnas pas// srog gcod ma ni mdun du bskyed// grub pa mo yang spyan drangs te// mthu bskyed la sogs byas nas ni// sku dang gsung dang thugs rnams las// drag po'i brgyud pa'i mthu rnams ni// mda' zam btags pa'i tshul du byung // spyi bo mgrin pa snying ga nas// char bzhin du ni 'bab par 'gyur// oM pra ti ta na hUM phaT/ sha trU na mA ra ya hUM phaT/ kha kha khA hi khA hi/ sngags kyi sbyor ba gzhan dang mthun// drag po'i las rnams gzhan po yang // man ngag stobs kyis sbyor shes bya'o// srog gcod mas gsad pa'i rim pa'o// // dbugs rngub mas gsad pa'i rim pa ni// rang nyid lhag pa'i lhar gnas nas// sngon du bsnyen pa rdzogs byas nas// drag po'i las kyi sbyor ba ni// gru gsum 'bar ba'i gnas dag tu// 'jigs pa'i rgyan cha gon nas ni// bram ze'am rgyal rigs nag po'i phyogs// mthun pa'i rdzas ni btsal nas kyang // gru gsum steng du rten bcas nas// nag po 'bar ba'i sbyor ba brtsam// drag po'i rdzas la sngags bzlas te// bdun dang nyi shu rtsa gcig dang // zla ba dang gcig gi bar du bsgrub// de nas 'khor lo ldan pa'am// shugs dang ldan pa'i sbyor ba yis// shin tu myur bar 'phang bar bya// de nyid bskor ba'i tshul du'am// ri mo'i tshul du byas pa yis// ting 'dzin sbyor ba'ang de bzhin bsam// oM shwA sa gA pa ye hUM che ge mo sha tU na mA ra ya hUM phaT/ yang na drag po'i 'brub khung du// tsher ma can gyi shid bkang ste// raM las drag po'i me dpung bsam// gro ga 'am ni shing shun la// bsgrub bya'i ming ni bris nas kyang // khri'am 'bum du bzlas nas ni// bsgrub bya bkug nas bstim par bya// drag po yi ni sngags kyis bsreg // 'chi bar 'gyur ba gdon mi za// sbyor ba la sogs gzhan po yang // man ngag can gyis sbyor shes bya'o// shwA sa gA pas gsad pa'i las kyi rim pa'o// // rak+ta'i las kyi phreng ba yis// gsad pa'i las 'di brtsam par bya// dmar zhing chags pa'i rang bzhin can// khog pa'i rten ni btsal bar bya// 'od ma'i gzhu ni lta bu yi// dkyil du de nyid bzhag nas kyang // dus la de ni bab pa yi// smin byed dang po rgyug pa dang // mdongs dang ldan pa'i mtshal chen gnyis// bsres la sngags ni gdab par bya// dus tshod gsum du bsgrubs nas kyang // bsgrub bya'i 'og tu sbas na ni// gang 'dod pa yi don rnams 'grub// yang na 'od ma lta bu'i dkyil// 'dab brgyad dang ni ldan pa la// kha mthing la sogs mes spar la// dbang byed sngags ni bzlas pas su// nges pa kho nar khugs par 'gyur// oM rak+ta pri ya ni hUM che ge mo ba shiM ku ru hUM/ sbyor ba la sogs gzhan po yang // man ngag stobs kyis phye bar yang // rak+ta bri ya nis gsad pa'i las kyi rim pa'o// // maM sa bag tris gsad pa ni// sngon du 'gro ba rdzogs byas la// sha zan de ni stong dag gi / rten la sogs pa rdzogs byas la// bug pa can gyi snod nang du// rdo rje'i mchu ni sbyar nas kyang // rlung gi shugs kyis sngags 'di 'phang // de yi sbyor ba ma zhig par// gang la bya ba de ru brdeg // des ni grong rnams 'khrug cing 'gas// 'di yi sbyin sreg gtor ma dang // thabs dang 'khrul 'khor dag gis ni// gsad pa'i man ngag sbyor shes bya// oM mAM sa bag tri che ge mo sha trUn mA ra ya phaT/ maM sa bag tris gsad pa'i las kyi rim pa'o// // gzhan yang rdzas kyis gsad pa ni// da du ra dang 'ol ma se// 'gu phaT taM dang khu bar sbyar// thabs la mkhas pa'i sbyor ba yis// mi la blud na smyo bar 'gyur// gsol ba 'debs na gso bar bya// khu ba la sogs rnams kyis ni// lus la byugs shing khong du blud// des ni nges par thar par 'gyur// gsad pa'i sbyor ba'i las rnams kyang // sangs rgyas la sogs bstan pa ni// 'jig pa la sogs nges pa dang // ru dra nag por gyur pa la// sbyor ba 'di ni bya bar gsungs// de las gzhan du byas pa na// rang nyid nyams te dmyal bar ltung // de yi sbyor ba byed pa yang // tshad med sngon du 'gro byas la// man ngag the tshom med par ni// byas na gdon mi za bar 'grub// de yang bsgral bya'i yul de la// lus ngag yid gsum zhi bas ni// tshul dang mthun pa'i bden pa bdar// lan gsum byas kyang ma nyan na// ltung bar mi 'gyur bya bar gsungs// bsad pa las kyi phreng ba'o// // bcom ldan 'das de bzhin gshegs pa sku gsung thugs kyi mnga' bdag la phyag 'tshal lo// drag po sku yi sbyor ba dang // gsung dang thugs kyi sbyor ba dang // las ni gzhan sogs sbyor ba dang // rdzogs pa mthar thug sbyor ba rnams// rim pa bzhin du bstan par bya// nag po 'jigs pa'i cha lugs 'chang // zhal gcig gam ni gnyis pa'am// zhal gsum pa'am phyag drug pa// gang 'dod pa ni bskyed par bya// des su bsnyen pa rdzogs byas la// ro bsregs thal ba'i 'jim pa la// nag po'i gzugs brnyan byas pa la// de nyid sbyin sogs bskyed byas la// sngags bzlas pa yi stobs kyis su// shin tu 'dar zhing 'gul bar 'gyur// gtor ma la sogs byin nas kyang // bstod cing gsol ba btab pas su// dgra rnams nges par 'chi bar 'gyur// drag po'i gru gsum thab khung du// gdug pa can gyi me sbar nas// mar nag tsha ba gsum dang ni// sha khrag gsum gyi rdzas bsregs la// bsgrub bya bkug ste de la bstim// drag po'i sngags ni bzlas nas kyang // rdzas rnams me yi nang gtor bas// nges pa kho nar 'jig par 'gyur// thabs dang ting 'dzin 'khor lo dang // gtor ma la sogs sbyor ba yis// gsad pa'i man ngag sbyor ba ni// brtul zhugs can gyis sbyor shes byas// de nas gsung gi nag po yi// sbyor ba bstan pa gang yang mthun// thugs kyi nag po'i sbyor ba yang // gzhan du brgal te bstan pa na// brtul zhugs can gyis sbyor shes bya'o// gsum ka la yang bzhi bzhir bstan// dper na rgyal po blon po dang // las byed 'khor dang mi mthun phyogs// de bzhin bde gshegs sprul pa dang // sa nas rig pa 'dzin pa dang // dam can dam la gnas pa dang // des su gdul bar bya ba bzhin// de bzhin mkhas pas shes par bya'o// de rnams sku gsung thugs kyi don// bsdus pa bstan pa'i rim pa'o// sku gsung thugs kyis gsad pa'i las kyi rim pa'o// // las kyi rim pa gzhan bstan par bya ste// grong khyer dkrug pa'i cho ga ni// rang nyid lhag pa'i lhar gnas pas// sngon du bsnyen pa rdzogs byas te// nag po chen po lnga brtsal la// sngags kyi 'khor lo'i phreng ba bri// mthun pa'i rdzas kyis dgang bar bya// sngags bzlas pas na don rnams 'grub// oM a ka tsa Ta ta pa ya sha swA hA/ sngags ni khri tsho re re bzlas// nag po 'bar ba kha bcad do// grong gi dkyil dang phyogs bzhi ru// rked nub tsam du brkos nas su// de dag sa gter sba bar bya// thod pa la sogs snod nang du// mthun pa'i rdzas ni bsag par bya// mkha' 'gro ma yi dgra sngags bzlas// de yang grong khyer gseb du bskyal// bdun bdun bar ni bcad byas la// de ltar byas na grong khyer 'khrug // grong khyer dkrug pa'i las kyi rim pa'o// // char ni dbab pa'i rim pa yang // dang por bsnyen sbyor goms pa yis// rang nyid lhag pa'i lhar bskyed la// rdzas rnams bsags pa'i thabs dag ni// yi ge gnyis kyis sbyang byas la// klu yi rgyal po mtha' yas kyi// gzugs brnyan byas la kham phor du// bzhag nas bdud rtsi sogs kyis dgang // ba nag 'o mas bkang nas ni// gzhon nu nag mos bkal ba yi// skud pa yis na bcing bar bya// rlung lha'i phyogs su rdzing bu bya// klu yi rgyal po de ru bzhag // de yi 'gram du dkyil 'khor bya// sol ba rus pa ldong ros dang // so phag lo ma rus phye la// nag po dkar po ser po dang // dmar po ljang gu'i sa tshon bya// dur khrod srad bus thig gdab bo// dkyil 'khor gru gsum byas nas ni// de yi dbus su mtha' yas bzhag // mgon po'i bdag po chen po bzhi// rgyud bzhi dang ni bstun nas kyang // gang mos mgon pos gnan par bya// bdud rtsi me tog nag po dang // 'du byed khu ba glang po'i chang // blugs dang mchod pa dbul bar bya// rang gis rnal 'byor rnam pa yis// bzlas pa'i man ngag shes byas te// sngags bzlas pas ni char dbab pa'o// gal te mi 'bab de yi tshe// klu yi mgo ni 'gas par 'gyur// sprin dbral ba yi thabs rnams ni// dur khrod ras la nyer 'dug nas// sngags bzlas pas ni 'grub par 'gyur// oM AR+yA sh+ma shA na pri yA ya hUM hUM hUM phaT/ sngags las 'od zer 'phros pa yi// sprin pa bsdus shing sprin dral bas// gseb nas char ni 'bab par bsam// char dbab pa'i sngags bzlas pa/ oM g+hu ru g+hu ru// g+hu Du g+hu Du/ ma sha ma sha g+ha Ta g+ha Ta/ g+ho Ta ya g+ho Ta ya/ a nan+ta k+Sho b+ha ka rA ya nA gA d+hi pa ta ye he he ru ru kaM sa p+ta pA tA la ga tA na nA gA kaR+Sha ya baR+Sha ya gar+dz+dza ya gar+dz+dza ya/ tar+dz+dza ya tar+dz+dza ya phuHphuHphuHphuHphuHphuHphuHphuH/ hUM hUM hUM phaT swA hA/ des ni char rnams mi 'bab na// sngags bzlog nas bzlas pas char 'bab bo// des char mi 'bab na mgo 'gas par 'gyur ro// // char sogs bzlog pa'i cho ga ni// rang nyid lhag pa'i lhar gnas pas// sngon du bsnyen pa rdzogs byas la// dur khrod sol ba'i rdzas dag la// sngags de bzlas shing btab pas su// de nas nam mkhar gtor bar bya// de ltar byas pas bzlog par 'gyur// des ni bzlog par ma gyur na// gnas ni dben par gnas byas te// bdag nyid legs par bsrung byas la// bdag gi lus ni mer bsgoms te// gzhan nas kyang ni me byung nas// 'jig rten thams cad mes gang bsam// sngags kyi 'od zer las me byung // char pa la sogs bsregs par bsam// des kyang bzlog par ma gyur na// glog phreng gi ni sbyor ba las// ji ltar 'byung zhing bzlog par bya'o// des ni nges par bzlog par 'gyur// char dang ser ba la sogs pa bzlog pa'i cho ga rdzogs so// // rnal 'byor pa la sogs pa ni// dus la bab nas 'chi 'gyur na// phung po bsreg par bya ba ni// rdo rje slob dpon mkhas pas su// sngon du bsnyen pa rdzogs byas te// lha yi gnang ba thob par bya// lha yi gnang thob ma gyur na// sems ni las su rung bar bya// sems 'dzin nus par ma gyur na// dus dang grangs kyi bsnyen pa ni// mos dang ldan pas rdzogs byas la// de nas brtsam par bya ba yin// de yang thun mong sngon song nas// phyis ni bsnyen pa gso don du// bsdu na lnga dang gsum du bya// dang po 'chi rtags brtag par bya// bdag nyid phyag na rdo rjer bskyed// skad cig tsam mos thugs kar ni// zla ba'i dkyil 'khor gyi steng du// yi ge hUM gi 'od zer gyis// bla ma la sogs spyan drangs la// phyag 'tshal mchod cing bshags pa dang // rjes su yi rang bskul ba dang // gsol ba gdab cing skyabs su 'gro// lus dbul dge rtsa bsngo bar bya// tshad med bzhi dang stong nyid bsgom// stong pa'i ngang las cho ga ni// rnam pa lngas bskyed bde gshegs tshul// cho ga gsum bskyed sems dpa'i tshul// de yang myur bar bskyed 'dod na// stong pa'i ngang las sa bon byung // de nyid 'phros pas sku bskyed ngo // zhal gcig phyag gnyis ut+pal mdog // mche ba gtsigs pa sgeg dang bcas// rdo rje gsor zhing sdigs mdzub 'chang // 'od kyi sprul pa'i dkyil na gnas// pad+ma stong ldan 'dab dkyil na// nyi zla'i gdan la zhabs kyis brten// ye shes kyi ni mthu bskyed cing // byin gyis brlabs pa la sogs bya// sku de nyid ni brten par bsgom// gshin rje srog gcod de la yang // bden pa'i tshig gis bka' bsgo bya// de dag 'ongs par gyur nas kyang // gtor ma yang ni gtang bar bya// de nas rnam shes 'pho ba'i phyir// man ngag stobs kyi sbyor ba yis// rna ba'i drung du sngags 'di bzlas// rdo rje 'dzin pa'i rdo rje bsam// oM na mo b+ha ga ba te/ sarba durga ti pa ri sho d+ha ne rA dzA ya/ ta thA ga tA ya yar+ha te samyak+saM bad+d+ha ya/ tad+ya thA/ oM b+h+ya ma b+h+ya bi ni/ byo ma rU pa ya// sarba bya pi ni shi pa ya hri/ brarma mA ta hrim/ baSh+ph+yi dang ya te/ hUM ru dra dang yi te/ k+Shu ru drak+Sha ra pi sarba ni hUM ru drak+Sha ra pi sarba ni hUM ru dre sa ru pe/ hri na da/ At+ma ke / hUM bin+du sha re re/ oM shag tri saM shag tri sam sha tri sa yo dza ni/ ma byo ma yo dza ni/ b+ho Sha ta kai ba l+ye ba de h+ma bid+h+ye na ma/ UM hUM hUM ltuM k+ShuM k+ShuM k+ShuM na/ oM oM I u/ byo ma bya pi ni po sha Ta/ de nas gsang sngags 'di yis ni// mi bskyod gnas ni nyams dga' ba// dga' dang 'chi ba rnam spangs par// rnam par shes pa byung nas 'gro// de yi tshangs pa'i sgo nas ni// rnam shes myur du 'byung bar 'gyur// bzhin ni rab tu 'dzum byed cing // ro ni ngo mtshar phyag rgyar ldan// de lta bu yi sems can de la ni// bar ma do yi gnas dag tu// 'od kyi phreng ba'i 'khor lo yis// mi bskyod pa dang tha mi dad// 'od kyis bzung nas 'khor lo yi// cha lugs 'dzin pa nyid du lta// de yi sdig pa bsdus nas kyang // khog pa'i rten la bsdu bar bya// ga phur gur kum la sogs pa'i// spos kyi chu yis bkru bar bya// dri ma med pa'i ras la ni// byin gyis brlabs nas g.yogs par bya// rol mo'i cha byad dang ldan pas// dur khrod dgon pa'i gnas su bskyal// de nas ro ni bsreg bya ste// sa dang sta gon cho ga dang // slob dpon las dang dkyil 'khor bsgrub// de nas ro ni bsreg par bya// yang na sta gon byas rting la// bsreg par bya ba nyid du bya// sa ni brtag dang bslang ba dang // sbyang dang byin gyis brlabs pa dang // gzung dang bsrung ba nyid du bya// de rnams zhib tu bya ba yang // dkyil 'khor spyi rgyud gzhan dang mthun// de nas maN+Dal steng du ni// thig le byas te tshom bu dgram// lha bskyed pa'am lha sprul pa// ye shes spyan drangs gnyis su bsre// byin brlabs dbang bskur byas nas ni// phyi mchod nang mchod gsang mchod dang // rdo rje glu dang gar sogs kyis// mchod cing bstod pa rgyas par bya// gsol ba btab ste snyan gsan dbab// de nas sbyin sreg dag gis sbyang // bum pa byin gyis brlab pa yang // bya dang mi bya gnyis su bstan// byed na cho ga gzhan dang mthun// slob ma sta gon gnas pa yang // gshin dang gson ni gnyis su bstan// mi bskyod gnas na gnas pa der// dbang bskur byed na 'dir bkug la// sta gon yang ni rgyas par bya// sta gon byed pa'i tshul rnams kyang // gson la byed pa ji bzhin bya// dbang bskur de ni mi byed na// sta gon de yang mi bya ste// mi bskyod gnas su bzhag nas ni// byin brlabs byas te smon lam gdab// ro de nyid ni byin brlabs la// sreg khang thur la khru do'am// khru gang rko ba che chung tshad// rgyar yang gru bzhi khru do'am// mu ran sor brgyad bcu drug tshad// kha dog dkar po zlum zhing 'khyil// dbus su pad+ma 'dab brgyad bri// phyi rol bri dang mi bri dang // 'bri bar rgyan rnams gzhan dang mthun// rgyan rnams thams cad rdzogs par dgram// shing rnams dri dang ldan pa dang // 'jag ma ku sha la sogs kyis// thab khung 'og tu gding bar bya// phung po shar du kha bstan te// tsog pur bcas te gzhag par bya// shing rnams mchod rten dbyibs su brtsig // phyi ni mchod rten dbyibs 'dra la// kha dog dkar por byas nas kyang // skar khung bzhi ni gtod par bya// mchod rdzas la sogs bkram nas kyang // bdag nyid bskyed pa rdzogs byas la// pho brang byin gyis brlabs nas kyang // me lha rgyal po bskyed par bya// ye shes me lha spyan drangs la// bgegs bstsal mchod cing bstod pa bya// ye shes dgug cing bstims byas la// rgyas gdab dam tshig bsgo ba dang // dbang bskur byas nas mchod par bya// bstod pa la sogs rdzogs nas kyang // me lha shar lhor bzhugs pa'am// yang na thugs kar pho brang bca'// ye shes dkyil 'khor spyan drangs bstim// byin brlabs la sogs rdzogs byas la// phyi mchod nang mchod gsang mchod bya// de nas rtsa ba'i sngags la ni// sdig pa zhi byed sngags bzlas la// bar du ming ni gzhug par bya// nyi shu rtsa gcig brgya ru bzlas// mchod rdzas g.yon du bkram nas kyang // sreg rdzas g.yas su dgram par bya// mar dang yam shing zho dang ni// mngar gsum 'bras chan la sogs pa// rim pa bzhin du dbul bar bya// tha mar dgang blugs phul nas ni// mchod cing bstod de gsol ba gdab// badzra muHyi mtha' can gyis// gshegs su gsol te dam tshig bsdu// tha ma me yi lha la ni// cho ga gong bzhin bsdus te bya// ye shes me lha gshegs nas ni// dam tshig me lha bsdu bar bya// de ltar rten dang sdig bshags la// brten po gong bzhin bkug nas ni// pho brang gnyis su bca' byas nas// rang nyid lhag pa'i lhar gnas pas// dkyil 'khor cho ga ji bzhin par// dkyil 'khor bcug la dbang bskur bya// de nas smon lam gdab par bya// mi bskyod pa yi gnas dag tu// zla ba'i dkyil 'khor steng bzhag ste// rlung gi 'khor lo'i shugs kyis 'phang // de ltar byed pa'i rnal 'byor gyis// man ngag lag len goms pa yis// sbyangs nas bde 'gror nges par skye// rim gyis byang chub thob par 'gyur// ngan song gsum na 'khyams na yang // sngags la sogs pa'i mthu rnams kyis// dus de ru ni shin tu bde// de nas myur du thar bar byed// gzhan yang dur khrod rus pa ni// lo brgya'am lo stong lon pa la// bsreg pa la sogs byas pa na// sdug bsngal las ni thar bar 'gyur// rus pa med na ming sogs la// cho ga byas na thar bar 'gyur// nyams su ma lon cho ga 'khrugs// rang nyid dmyal bar 'gro ba'i rgyu// de bas mkhas pas bsgrims te bya'o// phung po rten dang bcas pa yi// bsreg pa las kyi rim pa i thi// // rdzogs pa'i man ngag bstan pa ni// rang nyid lhag pa'i lhar bsgoms la// lte ba snying ga mgrin pa dang // mgo bo yi ni gnas dag tu// sprul pa chos kyi sku dang ni// longs spyod bde chen gnas zhes bya// lte bar drug cu rtsa bzhi la// gsal byed yi ge nyis lnga ba dgod// snying gar sde tshan mang po brgyad// mgrin par A li bcu drug dgod// dung khang gi ni gnas dag tu// A li gnyis ni bzlas par bya// bde chen gyi ni gnas dag tu// a wa d+hU tI dbus su rgyug // la la nA dang ra sa nA// g.yas dang g.yon du rgyug pa yin// de rnams nang na rdo rje rlung // phra mo dag ni gnas pa yin// de la rten gyi byang chub sems// nyi ma'i zer bzhin khyab par gnas// bde chen tshangs pa'i mthongs khung nas// rdo rje nor bu mthar thug par// shin tu khyab par rgyas pa yin// gtum mo sbar ba'i stobs kyis ni// de nyid gsal ba rgyas pa dang // byang chub sems kyang shin tu gsal// de la brten pa'i byang chub sems// mi 'gyur stobs 'dzin sa legs la// bde chen 'khor lo'i gnas dag tu// dga' ba skyes pa bum pa'i dbang // 'bras bu yang ni bstan pa yin// la la dag gi bzhed kyis ni// rtsa dang rlung dang brten pa la// bshad tshul bzhi yis bum pa'i dbang // dngos su dga' ba'i don la yang // dga' bde bzhi yi don tshang bas// bum pa'i dbang bzhi de la sbyar// mgrin pa longs spyod 'khor lo la// rtsa rlung rten dang brten pa la// shes pa'i dbang ni tshul bzhin bshad// de ni mchog dga' skye ba'i sa// mchog dga' nyid dang dga' bzhi tshang // gsang ba'i dbang bzhi de la sbyar// snying ga chos kyi 'khor lo la// khyad par dga' ba bskyed pa'i sa// rlung sogs shes rab ye shes dbang // khyad par dga' ba de la yang // dga' bzhi skyed pa'i rim pa la// shes rab ye shes don shes bya// lte ba sprul pa'i 'khor lo la// lhan cig skyes pa dga' ba'i sa// mthar thug bzhi yi dbang 'di yin// de yi gzhung lugs gnyis po yang // man ngag rim par sbyar bar bya// bzhi pa de la'ang gnyis su bstan// rten bcas dang ni rten med do// rten bcas la yang gnyis su bstan// spros bcas dang ni spros med do// rten bcas gtum mo nyid la brten// spros bcas kun du bzang mo'i mkha'// rnam dag klong dkyil bstan pa'i phyir// ye shes thabs kyis mtshon byed ni// man ngag spros te bstan pas su// mkha' dbyings rnam dag rtogs par 'gyur// spros med man ngag bstan pa ni// gong gi man ngag de dag kun// 'di yis rtogs pa spang bya yin// dngos po gnas pa'i gnas lugs ni// rang gi byang chub sems nyid ni// dkar po la sogs ma yin zhing // mtshon byed kun gyis mtshon du med// shas brjod kun las 'das pas na// gang du yang ni bsam du med// yengs su yang ni rdul tsam med// chos rnams ye nas skye med la// skye ba med ces sgro mi 'dogs// chos su snang ba 'khrul pa'i sems// sems nyid ye nas skye med la// skye ba med ces sgro mi 'dogs// blun po gang zhig mi shes pas// dper na nam mkha' 'di med ces// sgro 'dogs 'byes pas rtogs mi 'gyur// rnal 'byor mkhas pa rnams kyis su// skye ba med la sogs pa ru// ye nyid nas su sgro mi 'dogs// de lta bu yi don nyid la// the tshom med par gtan la dbab// de nas rnal 'byor gdeng gyur pas// bsam med yengs med tsam du ni// bsgom pas man ngag rtogs par 'gyur// de ltar rtogs pas rdzogs rim gyi// dbang gi man ngag mthar thug yin// rab tu gnas pa'i rdzogs rim yang // rnal 'byor mkhas pas sbyor shes bya'o// mi mkhas pas ni dug tu 'gyur// de yang dus skabs bzhi ru ni// rim pa bzhin du rtogs par bya'o// dang po bya ba'i dus dag ni// sngon du 'gro ba rdzogs byas la// nam mkhar gnas pa de dag la// sngon gyi bzhin du gsol ba gdab// cho ga yan lag rdzogs byas nas// dag pa la sogs byas pa la// dang po de la nus pa gzhug // nus mthu bskyed pa'i cho ga ni// byas nas de la tshogs bsag go// de nas dus ni gnyis pa ru// phra mo 'thob pa'i rnal 'byor gyis// snying ga'i pho brang gnas dag tu// de dang de ni tha mi dad// de nyid la ni de nyid kyis// de nyid du ni cung zhig tu// de yi de yi thabs kyis su// de lta de ltar rdzogs par bya// dus ni gsum pa dag la ni// ye shes thob pa'i rnal 'byor pas// 'khor lo rten gyi gnas dag tu// de nyid de ltar gnas pa na// de nyid la ni de nyid do// de nyid thabs kyi sbyor bas su// de de man ngag rdzogs par thob// dus ni bzhi pa dag la yang // rnam rgyud stobs kyi spyod yul yin// de ltar rab gnas rdzogs rim bya// rdo rje nor bu'i rtsa ba ru// dga' ba skyes pa bum pa'i dbang // gsang ba'i pho brang gnas dag tu// mchog dga' skyes pa gsang ba'i dbang // khyad par dga' ba'i gnas dag tu// khyad par dga' ba skyes pa ni// shes rab ye shes dbang nyid do// rin chen pho brang gnas dag tu// lhan cig dga' ba skyes pa ni// dbang ni bzhi par shes par bya// de la rdzogs rim las kyi rim// phreng ba lta bur brgyud de 'ongs// de dag drag po'i las sogs rnams// rin chen phreng ba ltar brgyud 'di// srog lus rdzas rnams 'bul byed pa'i// rin chen lta bu'i gang zag la// btsa' dka' dam bzhag byas te gtad// de ltar mi byed rmongs pas su// dam med rmongs pa'i lag shor na// dus min shi nas dmyal bar ltung // de nas nan tan bskyed de btsa'// bdag gis sems can gdon pa'i phyir// man ngag rin chen 'di byas pas// bdag dang 'gro ba'i sems can rnams// phyag rgya mchog ni thob par shog // las kyi rim pa mu tig phreng ba zhes bya ba slob dpon b+ha bas mdzad pa rdzogs so// // rgya gar gyi mkhan po rdo rje slob dpon bIr+ya gu pa sU trI zhal snga nas dang / lo tsA ba dge slong gzhon nu tshul khrims kyis bsgyur cing zhus te/ dur khrod nags tshal du brgyud pa'i slob dpon la shin tu gsang zhing zhus pa'i don lags so// 