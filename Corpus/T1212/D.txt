@##// rgya gar skad du/ tsit+ta ma tra dr-iSh+Ti nA ma/ bod skad du/ sems tsam gyi lta ba zhes bya ba/ dpal dgyes pa'i rdo rje la phyag 'tshal lo// nam mkha' zhes bya'i gru la ni// lus ngag yid gsum dkrugs shing byas// bla ma'i man ngag gzhung shing btsugs// sems kyi brtan pa grum nan zhing // pha rol sgrol bar byas pa las// 'di las thabs gzhan rnal 'byor pa// yod pa dag ni ma yin no// 'di las rnam rtog yod min la// dkrugs shing dag kyang yod ma yin// rlung gnyis kyis ni ded nas 'gro// thabs kyis de ru brtol te gnas// gru 'di myur bar ma bskyod na// bar nas chom po'i 'jigs pa che// rgya mtsho'i chu rlabs g.yos pa yis// srid gsum g.yang sar rnal 'byor lhung // sems kyi gru 'di brtan bzung ba// pha rol dag tu sgrol bar bya// 'di las thabs gzhan rnal 'byor pa// yod pa dag ni ma yin no// ma rtogs pa ni thams cad kyis// bye brag tu ni smra bar byed// brtags shing lta drug thams cad kyang // gru 'di gcig tu 'dus par 'gyur// sems kyi gru 'di brtan bzung la// pha rol dag tu sgrol bar bya// 'di las thabs gzhan rnal 'byor pa// yod pa dag ni ma yin no// mtha' gcig nas ni drangs byas nas// gru 'di gyen la bgrod par bya// sa ra ha ni smra bar byed// sems ni stong nyid gnas su thim// sems kyi gru 'di brtan bzung la// pha rol dag tu bgrod par bya// 'di las thabs gzhan rnal 'byor ba// yod pa dag ni ma yin no// sems tsam gyi lta ba zhes bya ba slob dpon sa ra ha nas brgyud pa slob dpon mai tri pas gsungs pa rdzogs so// 