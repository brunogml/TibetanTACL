@#// 'phags pa spyan ras gzigs ngan song sbyong ba la phyag 'tshal lo// snying rje chen po yid gzhungs pas// spyan ras gzigs dpal bsnyen byas te// lus can mi 'dod bzhin du lhung // de dag ngan 'gro bzlog par bya// sngon nas sbyangs pa nyid dang ni// gzhan dag glo bur bya ba nyid// de bzhin phyi nas gzhan gyis te// mchog dang bar mtha' grangs bzhin 'dod// bdag nyid gang la lhag par dang // me tog lhung ba nyid dam snga// goms par bsnyen par byas pas lha// 'jig rten dbang phyug thugs kar dgod// de nyid lhag pa'i lha yin na// sa bon nam ni lha yi sku// yang yang goms par rang gi sems// de yi thugs bcug ting 'dzin bya// mi g.yo ba dang rtse gcig dang // kun du sdud pa zhes bya ba'i// ming can 'od zer 'du sngon 'gros// g.yeng ba spangs la brtan par gnas// spyi bo snying ga lte ba ni// haM dang hUM dang aM bsams nas// bla ma'i man ngag gis gcig tu// bsdus nas 'phen pa thabs yin no// de nas rten la yid 'phrog cing // dmigs pa brtan par gyur pa na// 'od kyi sbu gu'i sbyor ba yis// rten de nyid dang de yi zhing // mkhas pas bdag dang bdag gir bya// cho ga'i rgyal po 'di yis ni// rnal 'byor bar dor 'jug pa na// dran pa tsam gyis goms pa yis// rten la blos 'jug 'jigs med 'gyur// de ltar ring nas lam goms pa'i// blo ldan dus las 'das gyur tshe// 'phags pa ngan song sbyong dpal gyi// cho ga bdun phrag bdun du sbyangs// ro 'am rus pa'am gos sam ming // rten de'i mdun du bzhag nas su// ma dag pa dang dag pa yi// dkyil 'khor gnyis la rten gnyis gzhag // brdeg dang bsreg dang bkru ba yis// dri ma gzhig gzhom dad pa dag // dkyil 'khor nag po bya bas te// brtan dang dbang bskur bya ba la'o// yungs kar bye ma thal chen la// rig pa bzlas nas bsnun bya zhing // sbyin sreg cho ga'i bya ba yis// rten bcas bag chags 'bad de bsreg // ngan song sbyong ba'i sku gsung thugs// bzhu ba'i chus bkang bum pa blugs// rdo rje'i glu blang rig pa bzla// ma lus dri ma bkru bar bya// oM AHhrIHsarba durga ti ba ri sho d+ha ne+e rA dzA ya/ a mu ke kA ya wAka tsit+ta sarba pA paM to Sha wa ra Na b+haM ga b+haM/ Da ha Da ha/ bAr ts+tsha bAr ts+tsha/ sho d+ha ya sho d+ha ya phaT phaT swA hA/ de rjes dri ma dag pa'i sems// lhag pa'i lha la bcug nas ni// ji bzhin dbang bskur byas te mchod// dga' ston chen po sbyin par bya// tshe 'das pa la bya ba'i cho ga rdzogs so// 