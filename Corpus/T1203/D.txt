@##// rgya gar skad du/ shU n+ya tA dr-iSh+Ti nA ma/ bod skad du/ stong pa nyid kyi lta ba zhes bya ba/ spyan ras gzigs dbang phyug la phyag 'tshal lo// sems kyi rtog rtse chos nyid ni// sa bon nam mkha'i dbyings su smos// bdag med gzhon nus mgul nas 'khyud// gnyid sad byed pa nyid du gnas// spongs shig dor shig bdag rmongs so// kye ho bcings pa ma lus pa// sha ba ri bde chen por rol// stong pa'i btsun mo 'khyud byas te// kye ho lus ngag sems smin te// thams cad dus su brtags pa yis// sha ba ri ni myos par 'gyur// dga' ba'i rnam pa thams cad du// sha ba ri ni gnyid log nas// gnyid ni nam mkha'i dbyings su log // kye ho bdag gi de nyid ni// sa bon nam mkhar mnyam par smos// 'bras bu nam mkhar skar chen shar// spongs shig dor shig bdag rmongs so// srid pas bcings pa'i glang chen bsad// dbang po lnga yi gtor ma byas// bdag gi sdug bsngal thams cad spangs// spongs shig dor shig bdag rmongs so// nyin mtshan rtag tu gnyid med par// rang gi sems la bya ra byas// de nas skyes pa bud med ni// gcig tu dben par song ste gnas// gtso bo 'jig rten mgon pa smra// spongs shig dor shig bdag rmongs so// stong pa'i btsun mo 'khyud byas te// sha ba ri bde chen por gnas// stong pa nyid kyi lta ba zhes bya ba slob dpon sha ba ri pas mdzad pa rdzogs so// 