@#// dpal 'jig rten dbang phyug 'khor los sgyur ba la phyag 'tshal lo// gang zhig dpal ldan bdud bzhi'i dgra bcom byang chub mchog dbang nyid brnyes nas// thugs rjes mi bsnyel lus can gzhan yang zhi ba bla med lam bzang du// smin mdzad dbang stsol sa gsum bdag po spyan ras gzigs dbang la btud de// skal ldan ting 'dzin ye shes sems spyod rnam dag dbang bskur cho ga bshad// yid 'ong gnas su bde ba yi// rkyen sogs dam tshig kun ldan pas// snying rje chen po mdun gzhag la// gus pas sngon du gsol gdab po// 'dom gang srid 'phags nam mkhar ni// thub pa chen po 'khor los sgyur// bde chen yum dang lhan cig skyes// dpag med sras bcas bsgom par bya// sna tshogs dngos kun mchod pa'i sprin// kun du bzang spyod ji bzhin du// mchod byas sdig pa bsal nas su// rnam dag dbang bskur de rjes nod// lha dang bdag lus gnas gsum du// rdo rje 'bru gsum mngon bsams la// dang dang thugs rje dam tshig gis// kha dog rim gsum 'od zer dbyung // sku mchog snying po oM las 'od zer dkar po dang // gsung rgyun dri med AHlas de bzhin dmar po'i 'od// rnam dag thugs bdag hUM las rnam 'phros rab sngo zer// bdag lus ngag yid gnas gsum la reg dri gsum sel// de rjes bdud rtsi dkar dmar sngo// dag byed rnam gsum man ngag bzhin// de 'og ye shes rnam gsum gzhug // mthar ni gnyis med bzhi pa'o// thig le gsum rgyun sbyor ba ni// de rjes blo gros chen pos bsgom// dbang bskur nas ni gshegs su gsol// ting nge 'dzin gyi dbang bskur rdzogs so// 