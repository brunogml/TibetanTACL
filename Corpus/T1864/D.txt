@##// dpal rdo rje rnam par 'joms pa la phyag 'tshal lo// klu rnams kyi gdon las grol bar 'dod pa'i sgrub pa po dam tshig dang ldan pas/ dkyil 'khor snga ma bzhin du bris la/ gtso bo'i bum pa la las thams cad pa'i sngags kyis bsangs la/ dkyil 'khor gyi dbus su gzhag // de nas bag zan la klu chen po brgyad kyi gzugs sor bzhi pa thal mo sbyar ba tshon gyis bsgyur te/ so so'i gnas su bum pa la kha bstan la gzhag go// de nas dkyil 'khor gyi phyogs mtshams rnams su sbrul nag po brgyad/ rtsangs pa dmar po brgyad/ sbal pa ser po brgyad/ sdig pa sngon po brgyad/ nya ljang gu brgyad/ lcong mo dmar mo brgyad/ sdom nag po brgyad/ bya dkar mo brgyad/ glang dmar po brgyad/ chu srin sngon po brgyad/ ra dkar mo brgyad/ sram sngon po brgyad/ rta smug po brgyad/ sgo bzhir shar du stag skya bo/ lhor seng ge'i mgo can/ nub tu ba lang gi mgo can/ byang du byi la'i mgo can phyogs kyi kha dog dang mthun pa'o// mu khyud kyi steng du klu brgyad kyi chung ma ral pa can mdog khra bo brgyad gzhag go// mu ran rnams su byol song gi gzugs sna tshogs la tshon sna tshogs pas bsgyur la gzhag go// srog chags de dag ni gtso bo la bka' nyan pa'i tshul gyis blta'o// de nas dkyil 'khor gyi phyogs mtshams rnams su kham phor gtsang ma'am/ rin po che'i snod du ba dmar mo'i 'o ma sbrang rtsi dang / ka ra dang / bu ram la sogs te/ mngar sna rnams dang / nA ga ge sar la sogs pa'i klu sman sna tshogs blugs te/ dar ljang gus phub la gzhag go// klu'i gtor ma nyi shu rtsa gcig phyogs gtor dang / bgegs gtor kyang gzhan dang mthun par bsag go// rin po che dang bal tshon sna tshogs pa yang sobs su 'bul lo// de nas dzaHhUM baM hoHsa klu rnams gzugs brnyan la bcug ste de dag mchod par bya'o// me long gi nang du gzugs brnyan gsal bar byas la/ nad pa'i lus la rma byas byabs te/ me long gi gzugs brnyan dang dkyil 'khor gsal bar byas la/ 'o ma sbreng zhing skabs su dug 'don pa'i cho ga bya'o// snga ma bzhin bstod cing // snying po shin tu bsdus pa'i gsham la/ klu brgyad kyi snying po bzlas so// de ltar brgya song zhing klu rnams la sman dbul ba ni/ kwa ye klu chen po brgyad po tshur nyon dang // nga ni rdo rje rnam 'joms te// rig sngags grub pas yas dor te// klu rnams nga yi bka' la nyon// nga yi bka' la mi nyan na// rdo rje 'dzin pa'i rdo rje 'dis// klu yi snying la me sbar nas// mgo lus bye mas sreg par byed// de bas nga yi bka' nyon cig // hUM gdug pa'i nad rnams gdon pa'i phyir// klu rgyal rnams la mchod par 'bul// nA ga ge sar bdud rtsi 'bul// nA ga pus pa'i bdud rtsi 'bul// rgya mtsho lbu ba'i bdud rtsi 'bul// gla gor zho sha'i bdud rtsi 'bul// mkhal ma zho sha'i bdud rtsi 'bul// snying zho sha yi bdud rtsi 'bul// pu shel tse yi bdud rtsi 'bul// kaN+Da ka ri'i bdud rtsi 'bul// mkhal sran bre yi bdud rtsi 'bul// cu gang dkar po'i bdud rtsi 'bul// gur kum dag gi bdud rtsi 'bul// 'om bu dag gi bdud rtsi 'bul// dbang po lag pa'i bdud rtsi 'bul// chu srin sder mo'i bdud rtsi 'bul// rdo rgyus dkar po'i bdud rtsi 'bul// thal ka rdo rje'i bdud rtsi 'bul// dkar gsum dag gi bdud rtsi 'bul// mngar gsum dag gi bdud rtsi 'bul// zhes brjod cing klu rnams kyi snying po brgya tshar re bzlas/ de nas klu gso ba'i cho ga ni/ hUM nA ga ge sar sman phul bas// klu yi glo nad sos gyur cig // nA ga bus pa'i sman phul bas// klu yi mchin nad sos gyur cig // rgya mtsho lbu ba'i sman phul bas// klu yi dbugs nad sos gyur cig // gla gor zho sha'i sman phul bas// klu yi klad nad sos gyur cig // mkhal ma zho sha'i bdud rtsi yis// klu yi mkhal nad sos gyur cig // snying zho sha yi sman phul bas// klu yi snying nad sos gyur cig // pu shel tse yi sman phul bas// klu yi skra nad sos gyur cig // kaN+Da ka ri'i sman phul bas// klu yi rkang nad sos gyur cig // mkhal sran khra bo'i sman phul bas// klu yi kha nad sos gyur cig // cu gang dkar po'i sman phul bas// klu yi so nad sos gyur cig // gur gum dag gi sman phul bas// klu yi rgyu nad sos gyur cig // 'om bu dag gi sman phul bas// klu yi khong nad sos gyur cig // dbang po lag pa'i sman phul bas// klu yi yan lag sos gyur cig // chu srin sder mo'i sman phul bas// klu yi sems nad sos gyur cig // rdo rgyus dkar po'i sman phul bas// klu yi chu rgyus nyams pa sos gyur cig // thal ka rdo rje'i sman phul bas// klu yi gsang nad sos gyur cig // dkar gsum bdud rtsi phul ba yis / klu yi gzi mdangs nyams pa sos gyur cig // mngar gsum bdud rtsi phul ba yis// klu rnams lus shed rdzogs gyur cig // ces sman gyis lus nad rnams bsal nas/ klu'i dug dbyung zhing gdon las dgrol ba'i cho ga ni/ me long gi dkyil 'khor la rtsi mchod 'bul ba ni/ rma byas dug byab cing 'di skad do// nA ga ge sar sman gyi mchog // nA ga ge sar 'di phul bas// klu yi nad rnams sos gyur cig // klu yi nad rnams sos pa bzhin// mi yi nad rnams sos gyur cig // klu yi nad rnams sos nas kyang // klu rnams mdangs dang ldan gyur cig // klu rnams mdangs dang ldan nas kyang // mi rnams mdangs dang ldan gyur cig // klu rnams mdangs dang ldan nas kyang // klu yi dug rnams phyir phyung shig // dug 'di sa yi nang du song // reg pa'i dug rnams phyir phyung shig // kha rlangs dug rnams phyir phyung shig // dug rnams sa yi nang du song // de bzhin chu dang me dang rlung // 'byung ba bzhi la dug song cig // ces brjod cing phud phud ces dug gi rlangs pa sngon dmar du 'byung zhing // rma byas byabs la me long la bstim mo// sman kun la tshig de kun sbyar/ de ltar snying po stong tshar zhing de ltar gdon dgrol kyi cho ga tshig tu brjod cing // dug gdon no// nad pa'i lus mgo mjug tu smyug shad kyi lcug ma'am/ bal po se'u'i lcug mas brdeg go// rma dang shu ba yod pa rnams la khrus bya'o// de nas klu rnams la gtor ma rgya chen po gtang ngo // bgegs dang phyogs skyong rnams la yang gtor ma gtang ngo // de nas dkyil 'khor gzugs dang bcas pa de chu klung chen po'am/ yang na sa'i gter du sba'o// de nas tshe dbang bskur zhing bkra shis gsol/ khrus bya zhing snying po rgyas bsdus gang mos la brgya rtsa brgyad zlos su gzhug go// mi shigs pa lus thams cad rdo rjer byin kyis brlabs la gzhag go// klu'i gdon las grol bar byed pa sbrul 'dzin bsang ba zhes bya ba/ dpal mar me mdzad bzang pos mdzad pa rdzogs so// 