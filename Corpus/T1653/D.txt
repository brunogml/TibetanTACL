@#// 'phags pa spyan ras gzigs dbang phyug slob ma la phan par mdzad pa la phyag 'tshal lo// mkhas gang dpa' bo rdo rje 'dzin// 'dzin pa'i ri bo brtan 'jig byed// bla ma mchog gi drin thob pas// slob ma la phan byin rlabs gyur// phyi dang nang dang gsang ba yi// mchod rdzas ma lus kun bshams la// zhi ba'i yid kyis skyil krung bya// bde chen dkyil 'khor blos blta'o// bdag gi gtsug tor nas brgyud pa'i// skyob pa rdo rje 'dzin pa'i phreng // ye shes sa bon hUM yig gi// mtshan ma rdo rje sbu gu'i rgyun// smin mtshams nas 'phros slob ma yi// d+hU tI'i rin chen pho brang du// zhugs gyur de snying pad+mo'i bar// bar chad med 'brel brtan pas bsgom// de nas bla ma'i man ngag gis// ye shes dbab pa'i sbyor ba bya// byang chub sems khengs ye shes kyi// me lce dal bus sbar bar bya// babs par gyur na lus gcig nges// sngon chad ma myang ro myang med// spu g.yo ba yis 'dren pa gsungs// bdug pa mchog gis bdug bya zhing // sgra chen glu dbyangs rol mo yis// dpa' bo'i gar bya brtul zhugs can// rtse gcig mnyam par gzhag pas mchod// de rjes rgya mtsho dang ba la// ri rab ston ka'i mkha' 'dra dang // nyi shar zla tshes skar mda' yi// rim can nyams myong skye bar byed// ting 'dzin mchog gis btul byas pas// glang chen lcags kyus dul ba ltar// zhi gyur sems rab dang ba la// sems kyi gzugs brnyan mthong bar 'gyur// de la snying po'i chos rnam bzhi// stong pa'i mtshan nyid sems gnas lugs// de yi snang ba glo bur ba// dbyer med mtshan med rnal 'byor ro// sor bzhag de yi mtshan nyid gsum// rab tu gsal zhing rnam mi rtog // bde chen blo sgra dbe bral ba// bsam gtan phyag rgya la brten bsgom// ngos bzung ba ni blta ba dang // bsre dang mnyam par gzhag pa'o// sgo gsum rim dang rim min pas// dran rtogs glo bur nyid rtog 'gyur// ji ltar gang zhig gang du gang // dran rnams dga' gdung der shar ba// de nyid de ltar de der med// 'di ni gnyis med mtshan nyid do// 'gro 'ong gnas dang mi gnas dang // skye dang 'gag dang rten bral sogs// rjes su 'grogs dang gzhig pa yi// gdams ngag gis ni mtshan med 'gyur// oM AHbadzra gu ru sarba dz+nyA na DA ki nI ma ma kA ya wAka tsit+ta ma hA su kha dz+nyA na dz+wA la dz+wA la s+pha ra s+pha ra sa pheM pheM/ ye shes dbab pa'i sngags so// rdo rje dril bu me long thod// sbyin pa rdo rje mkha' 'gro yi// brtul zhugs sngon du song ba yi// tshil chen mar me sbar bar bya// oM AHbadzra badzra ma hA badzra badzra dz+wa la hUM hUM hUM oM a gaN+Da gaN+Da ma hA gaN+Da dz+wa la AHAHAHoM a darba na ma hA darba na dz+wa la/ hrIHhrIHhrIHoM a ka pA la ka pA la ma hA ka pA la dz+wa la ho ho ho// byin gyis brlabs nas sbyin pa'i sngags so// mthar ni spyan ras gzigs dbang gi// bsrung bas bsrung ba bya ba ni// thugs rje khros pas margad kyi// bde chen 'khor lo zhes pas bshad// slob ma byin gyis brlab pa'i man ngag rdzogs so// 