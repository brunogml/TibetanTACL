@##// rgya gar skad du/ nI lAm+ba ra d+ha ra u pa sid+d+hi nA ma/ bod skad du/ gos sngon po can gyi dngos grub nye ba zhes bya ba/ bcom ldan 'das gos sngon po can la phyag 'tshal lo// bla ma dang ni rdo rje 'dzin// thugs rje'i chu rgyun bdag po la// rtag tu brjed med yid kyis mos// mchod rten sngon po'i gdams ngag bshad// rnal 'byor brtson 'grus drag po yis // dbang dang gdams ngag thob nas kyang // myur du nus pa 'byung ba dang // dngos grub rnam gnyis nye ba'i phyir// nye byed sku gdung mchod rten bsgrub// rnal 'byor dam tshig la gnas pa // bla ma'i man ngag byin rlabs kyis// 'grub ste the tshom mi bya'o// rgyu dang byin gyis brlab pa dang // dbang bskur ba dang mchod pa dang // bskor ba bya dang yon tan no// gser dngul zangs lcags dung yang rung // rwa shing 'dag pa la sogs pa// hUM gi bskyed rim ldan pa yis// drag po'i gtor tshogs mdun du ni// dbang bskur chas bsgyur bzo bo yis// baiDUR+ya 'dra legs par byug // bum pa'i nang du rgya shog la // sku gsung thugs dang yon tan la // snying po thams cad bris te gzhug // bla ma grub thob brgyud pa dang // rtsa ba'i lha yi mtshan dag dang // ming dang gsang mtshan gzhug pa ni// sku gdung byin rlabs snying po gzhug // srog shing la sogs me tog phreng // mdzes pa'i rgyan gyis spras par bya// dbang bskur du ma gzhung bzhin bya// mchod pa phyi nang rtag tu dbul// gsal zhing ma 'dres thig le ste// de las sa bon kA ya lnga// de nyid mchod rten dag tu bstim// brgyud pa'i bla ma'ang de bzhin no// gtso bo 'khor gyis bskor ba ste// shin tu gsal bar de bzhin bsgom// brgya stong nus tshad bzlas shang bskor// lha tshogs bla ma'i thugs ka nas// 'od zer byung pa kun du 'phros// mtha' yas sgrib bsregs dag par sprul// slar 'dus rang gi lus la thim// rtog sgrib rags pa ji snyed pa// skad cig gis bsregs sbyangs nas ni// rang lus shel gyi nor bu bzhin// gsang ba nyi shar rdo rje bgo// phyag dang gsol bstod me tog mchod// thog med sgrib bsreg dngos grub nye// khyad par du ni yi dam myur// sgrib pa sbyangs pas mi 'dod yal// rtag tu bzlas pa bskor ldan pas// bskor bas lus kyi sdig pa 'dag // bzlas pas ngag gi sdig pa 'dag // bla ma lhar bsam yid sdig dag // dag pas 'dod pa phyogs med 'phel// mdor bsdus phrin las rnam bzhi 'grub// rang sems chos sku lhar ldan na // mchog dang thun mong 'di la sbyor// snod kyi bye brag ldan par sbyin// legs nyes rin chen dug dang mtshungs// de bas gsang sngags legs par sba// snod ldan rnams kyis 'grub par shog // slob dpon klu sgrub kyis mdzad pa'i dngos grub nye bar byed pa'i mchod rten gyi man ngag rdzogs so// // rgya gar gyi paN+Di ta dI paM ka ra shrI dz+nyA na dang / bod kyi lo tsA ba rgya brtson 'grus seng ges bsgyur cing zhus te gtan la phab pa'o// 