rgya gar skad du/ a dwa la sid+d+hi sA d+ha na nA ma// bod skad du// gnyis su med par grub pa'i sgrub thabs zhes bya ba/ 'jam dpal gzhon nur gyur pa la phyag 'tshal lo// mgon po'i rang bzhin gsal ba ni// khams gsum las byung thams cad mkhyen// rdo rje che la mgos phyag 'tshal// dgos pa'i don gyi 'bras bu 'byen// yul dus chos dang gza' skar dang // dkyil 'khor brtag pa mi dgos pa'i// rdo rje sems dpa'i sgrub thabs bshad// bsdus te bsgrub pa sgrub pa'i mchog // dam bca' dka' thub smyung ba dang // snying po sgom pa smra ba la// 'di nyid med par gyur na ni// bskal pa 'bum phrag brgyar mi 'gyur// che chung sa bon la sogs tshogs// sna yi nang nas 'byung ba dang // sngags pa rtag tu mchod pa byed// bdag nyid de nyid bsgom ste mchod// ma dang sring mo bu mo dang // de bzhin tsha mo nyid dang ni// shes rab thabs su bya ba ste// rnal 'byor pas ni rtag tu mchod// yan lag gcig med rigs ngan dang // bzo bo khyi sha can sogs kyi// bu mo rtag tu mchod par bya// ye shes rdo rje bsgom pa che// de kho na nyid kyi sngags kyi 'bras bu ni 'di yin no// oM AHhUM/ 'di ltar sems can 'ching ba ni// drag po'i las kyis sems can rnams// thabs kyis 'khor ba dag las grol// dam tshig nyin mtshan rtag tu ni// rigs lnga las byung bzang po dang // gsal ba'i tshogs kyi mchod pa byed// 'o ma 'bab pas sna tshogs 'byung // sngags pa rab dga'i mig gis ni// rtag tu mig gi mdangs phyung ste// yang dag sems ni brtan po yis// ye shes rgya mtsho skam par byed// ji ltar g.yo dang mi g.yo ba// khams gsum thams cad ma lus pa// thams cad de nyid [(]rnam [,]rnal [)]'byor ni// rdo rje 'dzin pa nyid du mthong // gzhan du kha cig smra ba dang // mtshan ma'i bye brag 'dug pa la// de la brnyas par mi bya ste// rdo rje sems dpa'i rdzu 'phrul nyid// thams cad mnyam pa nyid gnas te// ma lus dngos po med pa ni// sngags pas rtag tu sgom par byed// phung po'i rang bzhin dag pa nyid// dri dang gos dang me tog sogs// spos dang lha bshos de bzhin du// glu dang rol mo gar sogs kyis// thabs kyi bdag po dga' bar 'gro// dka' thub ngan pas gzir mi bya// smyung ba yi ni las mi bya// khrus dang gtsang sbra mi bya ste// blo gros chung ngu'i spyod mi bya// lugs ma la sogs phyag mi bya// sa shing rdo sogs de bzhin no// bdag gi lus la rgyun du mchod// rtag tu sems gcig kho nas mchod// sbrang bu skyugs pa bsres pa yis// che chung tshogs kyis sbyang bar bya// gsal ba lnga dang ldan par byed// rdo rje 'dzin pa mchod par bya// bud med rang byung me tog ni// byang chub sems dang ldan par bya// rtag tu lha mo mchod par bya// phung po de nyid bsgom par bya// gzhan gyi nor dag 'phrog par bya// gzhan gyi bud med bsten par bya// brdzun gyi tshig kyang smra bar bya// sangs rgyas thams cad gsang bar bya// rdo sogs mchod rten mi bya ste// glegs bam dag kyang bklag mi bya// rmi lam tsam du dkyil 'khor ni// lus kyis bya bar mi bya'o// thams cad dag ni kun la yang // rtog pa dag ni mi bya ste// rdo rje sems dpa'i bdag nyid du// dngos po ma lus gyur par bsam// sngags pa 'gro dang 'dug pa dang // de bzhin za dang mi za dang // 'thung dang mi 'thung ba dag la// sems ni rtog par mi bya'o// rnam par snang mdzad byung ba la// sems can thams cad yan lag tu// mkhas pas sems can kun blangs te// dngos grub rgyur ni bza' bar bya// thams cad rigs nas byung ba yi// bud med dag la brtag mi bya// de nyid bcom ldan pha rol phyin// kun rdzob tsam gyi gzugs nyid do// tshes grangs skar ma mi dgos te// smyung bar yang ni gnas mi bya// gnyis med ye shes ldan pa yis// bde bar gshegs pa'i dngos grub 'gyur// mang po smras te ci zhig bya// ji lta ji ltar mthong ba dag // de dag thams cad rnal 'byor gyis// mthong zhing rig pas shes par bya// ba long rta bong rnga mo dang // ba dang khyi las byung ba las// gsal bar che ba bsres byas te// rnal 'byor mkhyen pas rtag tu bza'// gcig la chags par mi bya ste// gang yang blang dor mi bya'o// rnal 'byor mnyam pa'i sems kyis ni// 'khor ba'i rgya mtsho rgal bar byed// 'byung dang 'dug dang 'gro ba dang // kun gyis mang po spros pa dang // de dag med na 'khor ba med// skye ba dang ni 'byung ba med// bcom ldan rdo rje nyi mas ni// shes rab mtshan mos bshad pa ste// de 'dra'i rnal 'byor sgom byed na// myur du dngos grub thob par byed// thams cad sems kyis chos nyid ni// dngos por ma grub brtag dka' ba// de nyid slob dpon zhal nas ni// thob par 'gyur bar the tshom med// mi gnas mya ngan 'das pa yin// mtshan ma med pa gnas ni med// de shes byang chub mchog tu 'gro// de ltar shes pa'i rnal 'byor ni// blo can rtag tu bslab par bya// de nyid 'grub par the tshom med// bsod nams med pa'ang 'grub par 'gyur// khams gsum na ni slob dpon las// che bar gyur pa gzhan med na// de nyid kyi ni bka' drin gyis// dngos grub mang po thob par 'gyur// de nyid rdo rje sems dpa' nyid// sangs rgyas thams cad phyag kyang 'tshal// slob dpon mchod pa bla na med// ci tsam nus par mchod par bya// de ni de bzhin gshegs pa nyid// sems can rnams kyi don gyi phyir// gzugs su snang ba kun rdzob ste// rnal 'byor bdag nyid gdan la 'dug // 'chi bdag de ni rtag pa che// thams cad ma lus stong pa nyid// rang gi rtog pa mi snang la// gzhan dag de la dga' bar byed// gnyis su med par grub pa'i sgrub thabs zhes bya ba 'di ni u rgyan gyi che ba rnal 'byor gdan gyis sgrub pa'i lha'i gnas nas phyung ba/ bcom ldan 'das ma la k+Sh+mI'i zhal snga nas byung ba rdzogs so// 