@##// bcom ldan 'das 'phags ma so sor 'brang ma la phyag 'tshal lo// bkra shis tshe ring dbyig dang ni// skal ldan 'od can stobs dang zhi// nges par 'dod kun phun tshogs phyir// bklags pas mi rnams 'joms pa yi// bsrung ba'i cho ga'i rim pa ni// 'di ni cung zad brjod par bya// dang por yid 'ong sa phyogs yangs pa ru// ser skya'i lci ba tsan+dan sogs kyis byugs// steng du bla re bre zhing dar dpyangs ldan// mtshams su rnga yab dang bcas brgyan pa'i sar// sor mo nyi shu rtsa brgyad yongs bcal steng du ni// gal te yod na rdul tshon sna lngas dkyil 'khor bri// med na legs bskams dkar 'jam sa le zhib mo'i phyes// pad+ma 'dab brgyad kha bye yang dag bri bar bya// pad+ma de la brten pa'i gza'i rgyal po dgu bri ba ni/ nyi ma dang zla ba 'dab ma gcig la bri/ de'i phyi rol gyi mu khyud sor gsum la'ang rgyu skar ma lus pas nang gi pad+ma yongs su bskor ba bri bar bya'o// de'i phyi rol du mtho gang gi zheng gi tshad la 'khor lo rtsibs brgyad pa shin tu zlum po/ phyi rol du 'od zer 'bar ba dang bcas pa'o// 'khor lo rtsibs brgyad du byas pa la phyogs skyong rim pa ji lta ba bzhin du dgod par bya'o// de nyid kyi nang gi dbus su pad+ma kha bye ba'i lte ba la tsan+dan gyis byugs la lha mo lnga steng du bri bar bya'o// de la rang rang gi kha dog gi me tog 'bar ba dgram par bya zhing dkyil 'khor gyi steng du man 'ji chen po gcig bzhag la/ de'i steng du 'bab chu bzang pos bkang ba'i bum par dri dkar po dang 'o ma dang / rin po che sna lnga bcug la shin tu gzhon pa'i lo mas kha legs par brgyan la/ dbang po dang / me dang / yi dags kyi bdag po dang / srin po'i rgyal po dang / chu lha'i bdag po dang / rlung lha dang / gnod sbyin dang / dbang phyug chen po rnams la dri'i chu dang / bu ram dang / zho bsres pa dang / chang dang / khrag dang / 'o ma dang / skyur po dang / bur chang dang / til gyi thug pas bkang ba'i snod gzhag par bya'o// me tog phreng ba dkar po dang / nag po dang / ljang gu'i phreng ba dang / me tog dkar po'i bu gar dUr ba ma nyams pa bcug pa dang / ljang gu 'bar ba dang / ser po dang / dmar po'i phreng ba lha rnams kyi rten thams cad la 'chad du gzhug par bya'o// dkyil du me tog sna tshogs kyi phreng ba 'phyang du gzhug par bya'o// zho dang / khur ba dang / zan dang / bu ram bsres pa shar phyogs kyi cha la'o// sha dang nya dang sgog pa gshin rje'i phyogs su'o// 'o ma dang / zan dang / zho sbyar ba dang / khur pa ni chu'i bdag po'i phyogs su'o// mon sran sde'u dang / sran chung dang / nas la sogs pa brdzis la gnod sbyin gyi phyogs su'o// ba'i lci ba sa la ma lhung ba dang / rma bya'i sgro gsum dang / dUr ba'i me tog dkar po dang bcas pa yungs kar dang ldan pas bkra shis pa dang / mngon par mtho ba dang nad 'joms par byed pa'i phyir bsrung ba 'di pad+ma'i snod du gzhag par bya'o// sngags pas dri zhim pos khrus byas pa'i lus rnam par dag pa la gos dkar po dri ma med cing gtsang ba bgos pa/ stan 'jam zhing mtho ba la 'dug ste/ lha mo lnga rnams kyi ting nge 'dzin gsum bsgom par bya'o// de'i rjes la bris sku dang / glegs bam dang / sku gzugs kyi mdun du mchod rten legs par bzhag la/ chos smra ba dang / las kyi rdo rje byed pa de bzhin gos kyis brgyan par byas te/ kha shar phyogs su bltas sems zhi ba dang / mnyam par bzhag pa'i bsam gtan bya'o// de nas rang gi snying gar a las zla ba'i dkyil 'khor gyi steng du praM gyi sa bon gyi rnam par bya'o// de'i 'od zer gyi snang bas so sor 'brang ma'i dkyil 'khor mdun du bkug par bsgoms la/ 'od zer de nyid kyis mchod pa'i lha mo yang dag par spros te legs par mchod la rang gi sa la bzhugs par bya'o// phyi rol gyi mchod pa rnam pa lngas legs par mchod cing sdig pa bshags pa la sogs pa bya'o// gang yang // bdag gis mi 'tshal sdig bgyis pa'am// bgyid du stsal ba nyid dang ni// mi dge ba ni rjes rang bgyid// de kun rdzogs sangs spyan snga ru// da ltar so sor bshags par bgyid// tshogs gnyis rgyun mi 'chad pa dang // bde gshegs sras zab gting dpag dka'// 'gro kun don sgrub mdzad pa dang // de bas gzhan yang rjes rang bgyid// oM swa b+hA ba shud+d+haHsarba d+har+m+mA swa b+hA ba shud+d+hou0f85haM/ oM shU n+ya tA dz+nyA na badzra swa b+hA ba A t+ma kou0f85haM zhes stong pa nyid du rnam par bsams la/ de'i rjes la rang gi sems kyi ngo bo praM gyi sa bon du mngon par bltas la/ praM las byung ba'i 'khor lo de'i dbus su zla ba la praM 'od zer dang bcas pa shin tu 'bar ba ste/ sa bon de dang phyag mtshan yongs su gyur pa las so sor 'brang ma chen mo lo bcu drug lon pa'i sku can bsam par bya'o// sku mdog ser mo spyi bor mchod rten gyis brgyan pa/ pad+ma 'dab ma brgyad pa zla ba'i gdan la gnas pa/ rdo rje'i skyil mo krung bcas pa/ spyan gsum pa/ phyag brgyad pa/ rgyan thams cad kyis brgyan pa/ zhal bzhi rtsa ba'i zhal ser po/ g.yas nag po/ g.yon dmar po/ rgyab dkar po'o// phyag dang po dang / gnyis pa dang / gsum pa dang / bzhi pa rnams la 'khor lo dang / rdo rje dang / mda' dang ral gri bsam par bya'o// g.yon pa'i dang po dang / gnyis pa dang / gsum pa dang / bzhi pa rnams la/ rdo rje zhags pa dang / mdud rtsi gsum pa dang / gzhu dang / dgra sta bsam par bya'o// de ltar gyur pa'i bcom ldan 'das ma bsam par bya'o// de'i sngags ni/ oM ma Ni d+ha ri badzri NI ma hA pra ti sa re hUM hUM phaT phaT swA hA/ de'i mdun du sa bon yongs su gyur pa las/ stong chen mo rab tu 'joms ma bsgom par bya ste/ mdog gnag pa/ skra kham pa gyen du brdzes pa/ thod pa'i rgyan byas pa/ khro gnyer can mche ba rnam par gtsigs pa dang ldan pa/ 'od zer dang bcas pa/ nyi ma'i gdan can/ sgeg pa'i nyams dang ldan pa/ zhal bzhi pa'i rtsa ba'i zhal nag po/ g.yas dang g.yon pa dkar po dang dmar po rgyab kyi zhal ser po/ spyan gsum pa/ rgyan thams cad kyis brgyan pa/ de'i phyag g.yas kyi dang po dang / gnyis pa dang / gsum pa dang / bzhi pa rnams la mchog sbyin dang / rdo rje lcags kyu dang / mda' dang / ral gri bsnams pa'o// g.yon pa'i dang po dang / gnyis pa dang / gsum pa dang / bzhi pa rnams la sdigs mdzub dang / dgra sta dang / gzhu dang / rin po che dang cha drug pa'o// de ltar gyur pa'i bcom ldan 'das drag mo'i cha byad can bsgom par bya'o// de'i sngags ni/ oM a mr-i ta wa ra wa ra wa ra/ pra wa ra bi shud+d+he hUM hUM phaT phaT swA hA/ de'i lho phyogs kyi zla ba'i steng du maM las byung ba rma bya chen mo kha dog ser mo sems dpa'i skyil mo krung can/ zhal gsum rtsa ba'i zhal ser po/ g.yas dang g.yon pa nag po dang dmar po'o// spyan gsum pa phyag brgyad pa rin po che'i cod pan can/ rgyan thams cad kyis rnam par brgyan pa phyag g.yas dang po dang / gnyis pa dang / gsum pa dang / bzhi pa rnams la mchog sbyin dang / bum pa rin po ches brgyan pa dang / 'khor lo dang ral gri'o// g.yon pa'i phyag dang po dang / gnyis pa dang / gsum pa dang / bzhi pa rnams la lhung bzed kyi steng du dge slong dang / rma bya dang bum pa'i steng du sna tshogs rdo rjes mtshan pa dang / rin po che'i rgyal mtshan bsnams pa'o// de'i sngags ni/ oM a mr-i ta bi lo ki ni gar+b+ha saM rak+Sha Ni A ka R+Sha Ni A kaR+Sha Ni hUM hUM phaT phaT swA hA/ de'i nub phyogs kyi steng gi pad+ma'i zla ba la/ saM las byung ba'i gsang sngags rjes su 'dzin ma chen mo sku mdog dmar mo zhal gsum pa/ rtsa ba'i zhal dmar po/ g.yas dang g.yon pa nag po dang dkar po/ spyan gsum pa rin po che'i dbu rgyan gyis brgyan pa/ phyag bcu gnyis pa ste/ g.yas kyi dang po dang gnyis pa dang / gsum pa dang / bzhi pa dang / lnga pa dang / drug pa rnams la chos kyi phyag rgya dang / ting nge 'dzin gyi phyag rgya dang / mchog sbyin pa dang / mi 'jigs pa sbyin pa dang / rdo rje dang / mda' bsnams pa'o// g.yon gyi phyag dang po dang / gnyis pa dang / gsum pa dang / bzhi pa dang / lnga pa dang / drug pa rnams la chos kyi phyag rgya dang / ting nge 'dzin gyi phyag rgya dang / sdigs mdzub zhags pa dang / bum pa pad+mas mtshan pa dang / rin po che'i tshogs dang / gzhu bsnams pa'o// de'i sngags ni/ oM bi ma le pu le dza ya wa re dza ya wa hri ni a mr-i ta bi dza re hUM hUM phaT phaT swA hA/ de'i byang phyogs su pad+ma'i steng du zla ba la g+haM las byung ba'i bsil ba'i tshal chen mo sku mdog ljang gu zhal gsum pa/ rtsa ba'i zhal ljang gu/ g.yas dang g.yon pa nag po dang dmar po/ spyan gsum pa phyag drug pa de bzhin gshegs pa'i dbu rgyan dang rgyan thams cad kyis rnam par brgyan pa/ g.yas kyi phyag dang po dang / gnyis pa dang / gsum pa rnams la mi 'jigs pa sbyin pa dang / rdo rje dang mda'o// g.yon pa'i phyag dang po dang gnyis pa dang / gsum pa rnams la sdigs mdzub/ rdo rje zhags pa dang / rin po che'i rgyal mtshan dang gzhu rnams so// de'i sngags ni/ oM b+hA ra b+hA ra/ saM b+hA ra in+d+ra ya ba la bi sho d+ha ni hUM hUM phaT phaT ru ru tsa le swA hA/ de ltar gyur pa'i dkyil 'khor rnam par bsam par bya'o// de'i 'od zer gyis spyi'i khyab pa dang / rang rang gi 'od zer des stong gsum gyi stong chen po'i rnam par khyab cing 'od zer gyi lcags kyus ye shes kyi 'khor lo mdun du spyan drangs shing bkug par bsam mo// mchod yon dang / zhabs bsil dang / 'thor 'thung la sogs pa bya zhing mchod pa rnam pa lngas yang dag par mchod nas dril bu dkrol zhing bstod pa bya'o// rang bzhin dag pa nyid las byung // rdo rje sems dpa'i bdag nyid mchog // dung dang kun da'i 'od dang mtshungs// so sor 'brang ma phyag 'tshal lo// kha dog nag mo mi bzad che// 'jigs shing zhal 'gyur khro bdag can// gdul dka' 'byung po yang dag sdud// rdo rje khro la bdag 'dud do// lha mo ye shes las byung che// gser gyi mdog ltar 'od 'bar zhing // rma bya che la bdag bstod cing // rig pa'i rgyal mo phyag 'tshal lo// pad+ma kha che zhal mnga' zhing // zhal mdzes ma la spyan yangs ma// pad+ma rA ga ltar 'bar zhing // 'gro ba'i mar gyur khyod la 'dud// bai DUr+ya 'dri'i 'od dang mtshungs// 'dod pa'i 'dod chags kyis bgegs pa// dug rnams gcod par mdzad pa mo// gzugs mdzes ma la bdag 'dud do// bstod pa'i mthar thug pa'i dam tshig gi dkyil 'khor la gzhug par bya'o// gcig tu gyur pa la dbang bskur bar bya ste// oM sarba ta thA ga ta a b+hi She ka sa ma ya shri ye hUM/ dbu rgyan la rdo rje sems dpa' bsams la/ de'i rjes la nus pa ji lta ba bzhin du lan cig klog pas/ sha dang chang la sogs pa spang bar bya'o// nyin mtshan gcig klog pa ston mo dkar gsum dang bcas pa bza' bar bya'o// slob dpon gyi g.yas phyogs su rdzas brgyad kyis mdzes par byas pa'i gtor ma'i snod gzhag par bya zhing nus pa ji lta ba bzhin du yon dbul bar bya'o// de ltar byas na bsrung ba spyi'i sngags swA hA'i mthar nya'i snod du 'bras thug po che ma nyams pa dang / nya gson ma dang / gser gyis shog bu la bsgrub bya'i ming bris la snod kyi nang du dor bar bya'o// de ltar 'grub par 'gyur gyi gzhan du yang ma yin no// rims dang dug dang de bzhin nad// 'jigs dang chom rkun 'tshe ba dang // 'byung po mkha' 'gro ma 'chol dang // sdug bsngal dgra yis nyen pa'am// yul 'khor rgyal rigs grong dang ni// tshangs dus 'brog dang nags rnams su// skad cig bklags pas lha rnams kyi// zhi dang dge ba byed par 'gyur// bu ma rnyed la bu dang ni// nor ma rnyed la nor rnams 'byung // gang du byin gyis brlabs pa'i sar// gsang sngags 'di ni bsgrub par bya// ji snyed klog pa de snyed du// slob dpon gyis yang dag par gnas te sems snyoms par bzhag pas bzlas par bya'o// klog pa'i rjes thogs su sngar bzhin du mchod yon dang / zhabs bsil dang / 'thor 'thung la sogs pa dang / mchod pa rnam pa lngas yang dag par mchod la gshegs su gsol zhing nye bar bsdus la gtor ma 'bab chu drag por bo bar bya'o// yang na brag phug skam por dbo bar bya'o// tshe'i mtha' gtugs te/ 'chi ba yang tshe ring bar 'gyur zhes bya bar the tshom med do// srung ba lnga'i cho ga slob dpon rin chen 'byung gnas zhi bas mdzad pa rdzogs so// // rgya gar gyi mkhan po mu da ti shrI dz+nyA na dang / lo tsA ba ban+de bkra shis rgyal mtshan gyis bsgyur ba'o// // chag lo tsA bas bsgyur zhing bcos pa'o// 