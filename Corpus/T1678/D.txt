@##// rgya gar skad du/ siM ha nA da sA d+ha naM/ bod skad du/ seng ge sgra'i sgrub thabs/ 'jig rten dbang phyug la phyag 'tshal lo// dang por re zhig sngags pas kha bshal ba la sogs pa byas te/ stan pa de ba la 'dug nas/ rang gi snying gar zla ba'i dkyil 'khor du yi ge hrIHdkar po bltas te/ de'i 'od kyis bla ma dang sangs rgyas dang byang chub sems dpa' rnams spyan drangs te mdun du bsams la/ de'i rjes la mchod pa dang sdig pa bshags pa la sogs byas te/ stong pa nyid rnam par bsgom par bya'o// oM shU n+ya tA dz+nyA na badzra swa b+hA ba At+ma kou0f85haM/ zhes pa 'dis byin gyis brlab po// de nas skad cig gis paM gyur pa las pad+ma dkar po de'i steng du yi ge siM yongs su gyur pa las seng ge dkar po de'i steng du zla ba la gnas pa'i yi ge hrIHlas yang dag par byung ba'i 'jig rten dbang phyug seng ge sgrar bdag nyid bsam par bya/ dkar po 'od dpag tu med pa'i dbu rgyan dang ral pa'i thor cog can spyan gsum pa phyag gnyis pa dka' thub pa'i cha lugs 'dzin pa/ rgyal po chen po'i 'gying bag gis bzhugs pa/ phyag gnyis pa'i g.yon pa na pad+ma gyen du langs pa'i thog na ral gri 'bar ba/ g.yas na rtse gsum dkar po sbrul gyis bcings pa/ yang g.yon ngos su dri bzangs sna tshogs kyis bkang ba'i thod pa dkar po/ de bzhin gshegs pa lnga 'phro ba sprul pa'i sku chen por bsam par bya'o// bzlas pa'i sngags ni/ oM AHhrIHsiM ha nA da hUM phaT/ de'i rjes su gzungs 'byung bar 'gyur ro// na mo rat+na tra yA ya/ na maHa R+yA ba lo ki te shwa rA ya/ bod+his twa ya/ ma hA satwA ya/ ma hA kA ru Ni kA ya/ tad+ya thA/ oM a ka Te/ bi ka Te/ ni ka Te/ ka TaM ka Te/ ka ro Te/ ka ro TaM/ r+ya swA hA/ 'di ni bcom ldan 'das 'phags pa 'jig rten dbang phyug gi spyan sngar snga dro'i dus su ba'i lci ba sa la ma lhung bas maN+Dal brgyad byas la maN+Dal re re la yang lan bcu gsum brjod par bya'o// de nas lci ba lhag ma la sngags lan bdun bzlas la byin gyis brlabs te/ nad gang du byung ba'i sar bskus na nad thams cad zhi bar 'gyur ro// nyi ma bdun nam bcu gsum mam nyi shu rtsa gcig byas na mtshams med pa lnga byas pa yin du zin kyang grub par ma gyur na ngas mtshams med pa lnga byas par 'gyur ro// rje btsun seng ge sgra'i sgrub thabs/ slob dpon tsan+d+ra go mis mdzad pa rdzogs so/ // dpyal chos kyi bzang pos bsgyur ba'o// 