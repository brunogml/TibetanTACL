@##// dpal he ru ka la phyag 'tshal lo// mkha' 'gros byin brlabs rtogs pa'i brda// til ni sgron me gsal bar byed// sngags kyis btab ba'i sman bzhin du// rma bya'i zas ni gzhan gyis min// tsan+dan ri dgas lte ba'i dri// chu yi rlabs ni rgya mtsho nyid// gsal ba'i rang bzhin ras dkar 'dra// ri bo bskyod par mi nus pas// gangs ri chu las gzhan med de// dri dang sgog skya tha dad min// nyi zla'i yon tan gsal ba yin// bya yi rjes ni tshol mi byed// nam mkha' rtog ge'i spyod yul min// maN+Dal phyogs cha rab tu snyoms// ro langs bya sar dkon de bzhin// dpe med ngo mtshar nor bu shel// zhes rngon pa ba chen po sa ra has ka ma la shI la la lta ba'i brda bstan pa'o// // dpal he ru ka la phyag 'tshal lo// mkha' 'gros byin brlabs bsgom pa'i brda// tshang tshing nags kyi dur khrod du// bdag med ma dang phrad byas la// nyi ma shar ba'i bsam pa yis// las zin pa yi skyes bu bzhin// spyi bo'i nor bu mchod nas kyang // khang pa stong pa'i khyi bzhin du// sman pa'i don stor nam mkhar khyer// chu bo chen po'i rgyun 'bab bzhin// drang srong ku sha'i steng du bzhag // mar me rlung dang bral ba bzhin// dngul dkar me long phyi bar bya// yid 'ong bral ba'i ma bzhin du// rus sbal 'khar gzhong nyi ma la// rtsal ldan 'phong slob brtson pa ste// mda' mkhan yid ni gcig tu gtod// gdams pa'i gtsor ni nges par grol// gser las byas pa'i rgyan bzhin du// bu ram ro la myang bar bya// zhes rngon pa ba chen pos ka ma la shI la la bsgom pa'i brda bstan pa'o// // dpal he ru ka la phyag 'tshal lo// mkha' 'gros byin brlabs spyod pa'i brda// bag ma 'am smyon pa'i tshul bzung ste// glang po btsongs la phag rgod bsad// nya ni rgya mtshor yangs pa che// nags rnams me yis rab tu sreg // res 'ga' mgyogs pa'i rta la zhon// gri gug rnon po'i mtshon gyis ni// ce spyang dur khrod rnam par rol// spyan gzigs zas la rtag tu spyad// khra yi rtsal ni nges par drag // wa ni dur khrod rnam par rol// chang 'thungs pa yis yul mthong 'dra// me tog sgyu ma bung ba ste// bu chung seng ge me long 'dra// stag ni 'jigs pa med par rgyu// sgron me rtag tu thogs byas te// glang po zhon la kun du rgyug // zhes rngon pa ba chen pos ka ma la shI la la spyod pa'i brda bstan pa'o// // dpal he ru ka la phyag 'tshal lo// mkha' 'gros byin brlabs 'bras bu'i brda// ge sar pad+mo'i dkyil nas 'khrungs// shel gyi 'od zer nang nas shar// rma bya'i ri mo su yis bris// 'ja' tshon nam mkha'i cho 'phrul yin// rtog med re ba nor bu bskang // 'dab gshog med par 'phur mi nus// gtsub stan me ni rtsol bas 'byin// shing ni rang gis rang la bsreg // gser gyi kha dog mtshur gyis 'don// dgra med mi ni zon dang bral// gnyid sad skyes bu de ci sems// byis pa a lus 'brid pa ltos// nam mkha' nam mkha' nam mkha'i dang // chu bran rgya mtsho'i dbyings su 'dres// nam mkha'i cho 'phrul ngo mtshar che// chu zla du ma yod ma yin// zhes rngon pa bas ka ma la shI la la 'bras bu'i brda bstan pa'o// // dpal he ru ka la phyag 'tshal lo// mkha' 'gros byin brlabs lam gyi brda// sdom ni tshad las mi 'da' bar// ri bong 'di yi spyod 'gros ltos// khra yi rtsa la yangs pa med// rtag tu 'khor lo'i rtse la zhon// rdza mkhan bu la yangs pa med// ral gri til ngar ldan pa gces// me la rlung gis bskyod pa yis// tshang ching nags kyi dur khrod bsreg // bram ze skud pa 'khal la ltos// bya ba zin pa'i skyes bu mchog // snying chung de ni mi ro yin// mar me rlung gis ma bskyod par// 'khor lo'i srub thag gcad par bya// sprin med mkha' la nyi shar bzhin// lho sprin rlung gis brda bar bya// 'ja' tshon 'di yis byis ba bslus// so mtshams mkhar gyi bdag po ltos// rin chen gter gyi me la tshe gyis// nam mkhas nam mkha' grol bar nges// zhes rngon pa ba chen pos ka ma la shI la la lam gyi brda bstan pa'o// // dpal he ru ka la phyag 'tshal lo// mkha' 'gros byin brlabs nyams kyi brda// dkar po'i zla ba rim pa ste// 'ja' tshon nam mkha' nyid la mdzes// gzhon nus smras pa ci ste go// chus bkang nas ni smrar mi btub// khug rna dang ba'i rnam pa bzhin// dbul mo gter ldan ngo mtshar che// lan tshwa chu bo nyid la thim// bya ni mkha' las 'da' mi nus// dgras bslus gnyen la'ang yid ma gtod// ral gri ngar ldan ngo mtshar che// rgyal po'i btsun mo 'jigs mi byed// wa yis seng ge skrag pa min// bya ni mkha' la rtsol sgrub med// mkha' dang cho 'phrul tha dad min// nam mkha' gang gis za bar nus// chu ni ma rnyog bzhag na dngas// 'di nyid yin dang ma yin zhes// sus byas su yis go ba su// zhes rngon pa ba chen pos ka ma la shI la la nyams kyi brda bstan pa'o// // dpal he ru ka la phyag 'tshal lo// mkha' 'gros byin brlabs gnad kyi brda// seng ge glang chen phag rgod bsad// rtsa ba bral ba'i sdong po bzhin// nags kyi ri dgas gal la tshud// gzings kyi bya rog gar bder thong // dngas ma'i chur ni gzugs brnyan bzhin// mkha' la tshon gyis bskur mi nus// ri bo rlung gis bsgul ba min// rgya mtsho chen po gting mi g.yo// snying chung de ni skal bar ldan// seng ge'i gsob la byis pa 'jigs// bung ba'i spyod pa yid kyis ltos// bu shi'i mya ngan sems la zhog // sgron me lag tu thogs pa'i mi// kun gyi sna la 'gro bar gyis// de nas nam mkha'i phyi nang 'dre// zhes gsungs te/ rngon pa ba chen pos ka ma la shi la la gnad kyi gdams pa bstan pa'o// 