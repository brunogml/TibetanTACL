@#// spyan ras gzigs mi 'jigs pa sbyin pa la phyag 'tshal lo// 'phags pa spyan ras gzigs dbang gi// mi 'jigs sbyin pa brtan pa yis// sngags la phyi nang gsang dag gi// bar du gcod pa las sems bsrung // rang lus ji srid rdo rje yi// rang bzhin rin chen shel 'od mdzes// bkra shis sgo stong mchod rten dbyibs// bcu drug phrag brgya rdo rje 'dzin// de nas sems ni snying gi pad+mo gsar pa'i 'dab// dmar ba'i 'od chags ge sar bye ba stong gi rtser// a stong ye shes sems dpa' spyan ras gzigs// chu dang me long zla ba byad kyi gzugs brnyan bzhin// dbus su dpal chen thugs cha che// sor rtse bcu drug gzi brjid brtan// bcu bdun sum cu brgyad zhal phyag // hrIHyig gnyis phreng gis brgyan pa'o// pho brang mchog la rab tu gsal ba'i 'od zer sngags bcas gzi chen kun bkram 'bar ba yi// rdo rje'i rdul dang ral gri be con dgra sta mdung zhags kha T+wAM gri gug mnga' chen dang // tsha zer glog 'khyug gya gyu 'phros las rno ba'i lce phyung 'jigs pa'i rgyu gang 'di dang gzhan// ma lus da ltar byams pas nyer brlan snying rje'i stobs yid gcig pus nyer zhi brlag par bya// mgon po yi ni sngags brjod cing // bdug pa mchog gis bdug byas la// 'gro ba'i 'jigs pa 'jigs med byed// mkhas pas stong nyid bsgom par bya// mtsho chen nang du ri rab gzugs shar de nang me long dri med la// 'dam skyes mdzes 'khrungs sna tshogs bung ba dar dir sgra sgrogs khyu mang 'khrigs// mkha' la 'od 'gyed glog rgyun 'bab pas rmi lam yul gyi dgra 'joms pa// dpal chen rnams kyi rig sngags bla med ma lus 'jigs pa kun skyob yin// dus dang dus min 'chi ltas dang / mya ngan phongs pa ltas ngan dang // phun sum tshogs min dgra rnams las// legs skyob 'jig rten gsum mgon rtog // dpal mi 'jigs pa sbyin pa'i sgrub thabs rdzogs so// 