@#// thugs rje chen po rnam par skyob la phyag 'tshal lo// de nas/ dkyil 'khor bzang po dgos pa po// zhes 'byung ba'i sgrub thabs bshad par bya'o// dkyil 'khor bzang po sa nyid dang // rin chen rang bzhin ngos mnyam la// dri zhim pa yi byug pas byugs/ mu tig me tog nor bu dgod// dbus su 'dab brgyad 'dab bzhi yi// me tog dmar po sa bon can// gzhag la de steng thub pa bzhugs// gdugs dkar gyis ni steng nas dbub// sgrub po pad+ma'i phreng ba yi// nga rgyal 'dzin pas rdo rje lag // gnyis gshibs gyen du bskyod pa'i rgyas// sa gsum gtso bo spar bar bya// rab tu dbyibs legs kha dog mdzes// dri bsung ro mchog reg bzang ba'i// me tog sbungs pas go rims bzhin// gling sogs bkod pa ji bzhin brtag // oM AHbadzra tsa tur dI pa hUM/ oM AHbadzrau pa yaSh+Ta dI pa hUM/ oM AHbadzra laSh+Ta rat+na hUM/ oM AHbadzrASh+Ta maM gA la hUM/ oM AHbadzra sid+d+haM bi sha ti hUM/ oM AHsUR+ya tsan+d+ra hUM/ rnam dag zhing du phun tshogs gling dang rin chen dang // bkra shis grub pa rim gsum phreng ba legs bkod la// gsal byed sgron ma 'bar ba gnyis kyis brgyan gyur pa// sngags 'chad rdo rje rol pa'i gar gyis bstabs pas dbul// de nas lus can thams cad la// 'jig rten mgon po nyer 'khor gzugs// dpag med rnam par 'phrul pa yis// zhing rnams kun tu yog don sbyod// ji srid snying po byang chub par// de dag nam yang 'dren pa'i mthus// ngan 'gro'i sgra yang mi grag cing // rtag tu dga' skyid 'tsho bar byed// gal te blo gsal spobs spyod na// sku gsum la sogs gang bshad pa// cho ga de dag bzlas pa yang // gdon mi za bar bya ba nyid// gang tshe bsdu bar 'dod pa na// se gol brdabs pas spar byas la// bzod par gsol dang smon lam gdab// dran pa'i rgya yis gzung bya'o// thugs rje chen po'i maN+Dal gyi cho ga rdzogs so// 