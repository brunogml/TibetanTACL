@##// rgya gar skad du/ nI lAM bar d+ha ra badzra pA Ni ma hA yak+Sha tsakra ma hA de ba ga Na maN+Dal sto tra nA ma/ bod skad du/ gnod sbyin gyi sde dpon chen po lag na rdo rje gos sngon po can 'khor lo chen po'i lha tshogs la bstod pa zhes bya ba/ dpal phyag na rdo rje la phyag 'tshal lo// hUM lcang lo can gyi gnas mchog dam pa na// sa bcu'i byang chub sems dpa'i gtso bo ste// skye med ngang las longs spyod rdzogs pa'i sku// yon tan ma lus rdzogs pa khyod la 'dud// sprul pa'i sku mchog gdug pa 'dul mdzad pa// brjid pa'i sku mda' sprul brgyad sku la brgyan// snang srid dbang du sdud pa'i mthu stobs can// srid gsum sdug bsngal mthar mdzad khyod la 'dud// zhabs gnyis brkyang bskum mthing nag 'bar ba'i zhal// g.yas dkar g.yon dmar spyan ni gsum gsum ldan// phyag drug rdo rje g.yas 'chang g.yon sdigs mdzub// bar gnyis thal rdebs mtha' gnyis sbrul gsol 'dud// dpral ba'i khro gnyer smin ma g.yo zhing 'khrug // dbu skra kham nag gyen brdzes me stag 'phro// ral pa'i cod pan sprul gyi gdengs kas brgyan// rigs kyi bdag pos dbu brgyan khyod la 'dud// ljags 'dril mche gtsigs nga ros 'brug sgra sgrogs// kha rlangs me ltar 'bar bas gdug pa bsreg // mche ba gtsigs bas dug gsum rtsad nas gcod// nyon mongs 'joms par mdzad pa khyod la 'dud// 'jig rten gsum sleb sku mchog shin tu brjid// sngon po 'chad pa'i na bza' sku la gsol// dus mtha'i me ltar 'od zer 'bar ba'i sku// srid gsum zil gnon khyad 'phags khyod la 'dud// gsus pa'i smad 'khyil stag gi sham thabs can// tshangs pa brgya byin nyi zla 'bar ba'i steng // zhabs gnyis phrag bzhag yon tan rdzogs pa'i sku// mtha' gnyis rtag chad sel mdzad khyod la 'dud// rngam pa'i sku yis bdud rnams 'dul bar mdzad// brang 'gro brgyad kyis sku brgyan klu dbang 'dul// brkyang bskum brjid pas gnod sbyin zil gyis gnon// phrin las mthar mdzad khyod la phyag 'tshal 'dud// sprul pa'i khro tshogs bye ba sku las 'phro// hU~M phaT sgra 'byin mtshon cha mang pos 'debs// mthing nag sku yis khams gsum cho nges 'debs// sprul pas skrag mdzad khyod la phyag 'tshal 'dud// yum mchog mdzes ldan mthing nag zhal gcig ma// phyag g.yas gri gug gdung dmar zhal du stobs// rus pa'i phreng brgyan bskal pa'i 'od zer 'phro// sprul pa grangs med khro chung 'phro la 'dud// dri za'i rigs 'dul khro rgyal bdud las rgyal// sku yi rang bzhin zhi ba'i las mdzad pa// dkar gsal zhal gcig phyag bzhi rdo rje 'phyar// rtse gsum sdigs mdzub gti mug 'joms la 'dud// brkyang bskum bzhugs nas na bza' sngon po gsol// brang 'gro brgyad kyis sku brgyan mthu stobs can// gsung gi nga ros log 'dren gdug pa 'dul// rngam mdzad bdud las rgyal byed khyed la 'dud// mnyes byed yum ni lha mo 'od zer can// dkar mo 'dzum can zhal gcig phyag gnyis ldan// spu gri gtso 'khyud dung dmar yab la stobs// khro chung bye 'gyed lha mo khyod la 'dud// gshin rje 'dul mdzad yon tan rang bzhin sku// rgyas pa'i phrin las mthar phyin sku mdog ser// zhal gcig phyag bzhis bdud 'dul rdo rje 'phyar// dbyug to g.yon 'dzin sdigs mdzub 'khyud khyod 'dud// zhabs gnyis brkyang bskum gshin rje gnon mdzad 'gying // brjid sku na bza' sngon po stag ris gsol// rigs bzhi gdug pas sku brgyan yon tan rgyas// sprul pa'i khro 'gyed gzi brjid 'bar khyod 'dud// dgyes mdzad lha mo dbyangs can gser mdog zhal// zhal gcig phyag gnyis ral gri gtso la 'khyud// ban+d+ha khrag bkang yab kyi zhal du stobs// sprul pa grangs med 'gyed mdzad khyod la 'dud// klu dbang 'dul mdzad gsung gi rang bzhin sku// dbang gi phrin las mthar phyin sku mdog dmar// 'gying bag zhabs gnyis brkyang bskums bdag gnon// rngam chen me ltar 'bar ba khyod la 'dud// zhal gcig phyag bzhis rdo rje sbrul zhags bsnams// sdigs mdzub 'khyud mdzad gsung gi rngam stabs can// sbrul rigs bzhis brgyan gos sngon stag ris gsol// klu rigs dbang sdud rngam sgra sgrogs khyod 'dud// mnyes mdzad lha mo dmar mo [(]mdzum [,]mdzub [)]bag can// zhal gcig phyag gnyis te'u gtso la 'khyud// dung dmar stobs mdzad sprul pa'i khro tshogs sprul// thabs mkhas sgra can yum mchog 'khyud la 'dud// gnod sbyin rigs 'dul phrin las rang bzhin sku// rtog pa'i phrin las mthar phyin sku mdog ljang // zhal gcig phyag bzhi sku mchog phyag mtshan ldan// phrin las bzhi mdzad rdo rje be con 'dzin// sdigs mdzub gnyis mdzad yum la 'khyud khyod 'dud// brkyang bskum mdzad pa rigs bzhi'i sbrul gyes brgyan// stod g.yogs sngon po stag ris na bza' gsol// phrin las thams cad rdzogs mdzad mthu stobs can// bgegs rnams 'joms mdzad bdud rtsi 'khyil khyod 'dud// thod gyur ljang gu zhal gcig phyag gnyis ma// thabs shes tshul ldan 'khor lo gtso la 'khyud// snying rje'i rang bzhin b+han dmar yab la stobs// sprul lnga 'gyed mdzad rlung 'byin sku la 'dud// dzaHhUM baM hoH'jigs ston rgyas 'debs ma// bdud dang mu stegs skrag mdzad snying nas 'dren// lcags kyu zhags pa lcags sgrog dril bu ma// bdud dpung 'joms mdzad sgo ma bzhi la 'dud// rang gi dad pa'i stobs kyis bskul gyur nas// mos pa'i dbang gis bstod pa 'di byas pa'i// bsod nams tshogs gyur sgrib pa gnyis byang nas// rgyud shel ltar dag sems can don byed shog // bstod pa mos pa'i rgyud ngan tha ba btul// ma rig mun sel dag pa zla zer 'dra// dri med gsal ba gang thob sems can rnams// 'khor lo chen po'i lha zhal mthong bar shog // gnod sbyin gyi sde dpon chen po lag na rdo rje gos sngon po can 'khor lo chen po'i lha tshogs la bstod pa zhes bya ba/ nam gru'i rigs las byung ba dngos grub brnyes pa'i slob dpon dzA ba ri pas mdzad pa rdzogs so// // rgya gar gyi paN+Di ta chen po de ba pUr+Na ma ti dang / bod kyi lo tsA ba dge slong 'gar chos kyi bzang pos bsgyur ba'o// 