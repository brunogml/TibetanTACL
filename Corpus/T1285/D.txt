@##// rgya gar skad du/ yo ga lak+Sha Na sa t+ya/ bod skad du/ rnal 'byor gyi mtshan nyid bden pa/ rje btsun ma sgrol ma la phyag 'tshal lo// phyogs bcu dus kun sangs rgyas dang // chos dang dge 'dun tshogs bcas la// thal sbyar gus pas phyag 'tshal nas// rnal 'byor bsgom pa'i man ngag ni// rin chen sna tshogs tshogs pa ltar// rnal 'byor pa rnams sgrol ba'i phyir// mdor bsdus nas ni bshad par bya// nam gyi cha smad gnyid las sad// bdag ma gtogs pa'i sems can la// thog ma nyid du snying rje bsgom// de nas bdag nyid la bltas nas// ding gi nyin zhag 'di la ni// slong ba'i sems can dag la ni// ji srid 'ongs kyang ser sna yi// dri mas mi gos nyid du bya// gal te bslab pa las 'gal ba'i// yid la rgyu ba phra mo yang // bsam pa nyid du mi bya na// ngag dang lus kyi smos ci dgos// bdag la di ring khro ba dang // brdeg pa la sogs 'byung bar shog // des kyang 'khrug par mi bya'o// le lo byung na shes bzhin gyis// mgo la me 'bar bzhin du dor// bdag gis 'gro 'am nyal 'dug rung // spyod lam ji ltar gnas 'dug kyang // yid ni lha yi nga rgyal dang // skad cig tsam yang mi 'bral bar// rang nyid yin par rtag tu bsam// 'khor ba mya ngan 'das pa yi// shes dang shes bya bdag gis ni// de ring nyid nas bdag gis brtag // bstod dang smad pa grags ma grags// gzhan dag ji ltar zer yang ni// de nyid brag ca lta bu dang // 'on pa lta bu bdag gis bya// chags pa'i gzugs sgra dri ro reg // 'dod yon lnga la gang du yang // rnam shes 'phro ba'i yul byung yang // ngag tu ma thon bar du bzlog // gzugs su snang rnams sku nyid yin// sgra rnams gsung du bdag nyid brtag // sems can byang chub rgyu yin phyir// de yi shes pa ye shes yin// sems can ji ltar mthong gyur kyang // de dag nyid la blo phyag bya// 'di dag nyid la brten nas bdag // sangs rgyas nyid du 'grub pas na// dge ba'i bshes gnyen dam pa yin// mang po tshogs par gyur pa na// ro dang dur khrod 'du shes bskyed// grong du 'jug par byed pa na// btson ra khri mon 'du shes bskyed// rgyal po'i pho brang 'gro ba na// ngan 'gro nad dang 'ching ba dang // g.yang sa chen po'i 'du shes bskyed// gal te bud med tshogs mthong na// mi gtsang rdzas ni sum cu dang // 'khor ba'i lam 'dren yin par bsam// nye du pha ma bu tsha rnams// de la chags spangs btang snyoms bsam// dgra rnams mthong na 'di dag gis// bzod rdzogs byang chub yin par bsam// bdag gi longs spyod rdzas la yang // 'dir ni rtsod pa'i rgyu dang ni// phyi mar ngan 'gror 'khrid par bsam// bdag la bstod pa brjod na yang // 'di ni nga rgyal 'phel byed pas// ngan 'gror 'khrid par byed pa yin// gal te smod pa byung na yang // 'di la bzod bsgom byang chub kyang // mtshan ma rdzogs par rab tu bsam// gnas la zhen pa byung gyur na// rmi lam grong khyer ji bzhin du// rnal 'byor pa yis rab tu bsgom// bdag gis deng gi nyin zhig la// ngag las bzlas brjod kha ton bya// klag sogs bslab las mi 'gal bar// de ring bdag gis smra bar bya// lus kyi g.yo ba thams cad kyang // mchod dang bskor ba la sogs pa// ngal so don yod nyid du bya// rnam rtog gnyen por ma bsdams na// tshig tu brjod pas ci zhig 'grub// de bas rnam pa thams cad du// gnyen po'i dpung tshogs bskyed nas ni// nyon mongs rnams ni dbyis phyin bya// bza' btung zhim bo za ba'i tshe// rol zhen pa spang bya zhing // mi gtsang rgyu las byung ba dang // tha mar mi gtsang 'gyur bar bsam// reg bya 'jam po tshor ba'i tshe// reg bya ji bzhin yin par bsam// 'dir mang smos pa ci zhig dgos// gang du nyon mongs 'phel ba yi// khyim pa'ang rab tu byung yang rung // de dag rab tu spang bya zhing // nyon mongs rnam par mi 'phel ba'i// sgrub pa'i grogs mchog gang yang rung // de dag bsten pa mig ltar bya// bdag ni de ring nas brtsams te// byang chub snying por mchis bar du// rtag tu rab tu byung ba dang // tshangs par spyod pa nyid du bya// nyin mtshan dus las ma yol bar// thun mtshams gsum du bsgom par bya// srog dang rtsol ba bkag pa dang // rlung med pa yi mar me ltar// rtag tu spros bral bsgom bar bya// de nas ldang tshe nga rgyal gyis// mtshan dang dpe byad skur ldan pa'i// lha yi nga rgyal brtan por bsam// mtshan mo'i thun la bab pa'i tshe// bde gshegs ji ltar gzims pa ltar// 'jig rten rtog spangs bdag nyid nyal// mdor na chos rnams thams cad kun// rmi lam lta bur brtag par bya// rnal 'byor sgom rnams gtsor bya yis// lus ngag dge ba gtsod mi bya// chos spyod rnam bcu la sogs la// nyon mongs pas ni ma yengs par// bsgrims nas bdag gis 'bad pas bsgrub// rtag tu 'chi bsam ma chags blos// dngos po ci la'ang ma chags par// spyod lam ji ltar gnas kyang bsgom// bsod nams sems can kun la bsngo// byang chub bzang po bdag gis ni// rnal 'byor sgom pa brtsams pa yis// dge ba zla zer dri med des// bdag dang 'gro ba ma lus pas// dpal ldan rdo rje 'chang 'grub shog // rnal 'byor gyi mtshan nyid bden pa mkhas pa chen po dpal byang chub bzang po'i zhal snga nas mdzad pa rdzogs so// 