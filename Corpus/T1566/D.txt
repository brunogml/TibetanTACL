@#// 'phags pa spyan ras gzigs dbang phyug stong nyid tshad med bzhi'i bdag nyid la phyag 'tshal lo// rnam lnga mngon par byang chub rim// tshangs pa'i gnas pas legs par gnas// rnam dag stong pa nyid dag la// rgyal ba lnga ni bsgom par bya// bcu drug rgyang grags pad+mos khebs pa'i mtsho nang nas// klu shing sdong po dri med mdzes lcug legs 'khrungs rtser// pad+ma zla ba hrIHyig gis mtshan yongs gyur pa// dpal ldan stong nyid spyan ras gzigs ni dang por bsgom// de ni dkar gsal gzi brjid mdzes// sna tshogs rin chen rgyan gyis spud// hrIHyig dung mdog snying por bcas// 'gro la stong pa nyid ston bzhengs// de rjes yang dag rjes 'gro ma yin dang // dmigs bcas dmigs bral mngon par 'du byed dang de yi// nges pa'i sar chud mtshan med shin tu zhi ba yis// yid brtan byas la lha bzhi rnam par sprul bar bya// byams pa tshad med la skyes shing // hrIHyig sngos mtshan sngon po'i mdog // 'od kyi dkyil 'khor sngo ldan pa// byams pas 'gro skyob shar du'o// snying rje tshad med las skyes pa// hrIHyig ser ldan ser po'i mdog // 'od kyi dkyil 'khor ser mnga' ba// snying rjes 'gro skyob lho ru'o// dga' ba tshad med las skyes pa// hrIHyig dmar mnga' dmar po'i mdog // 'od kyi dkyil 'khor dmar 'khyil ba// dga' bas 'gro skyob nub tu'o// btang snyoms tshad med las skyes pa// hrIHyig ljang mtshan ljang mtshan gu'i mdog // 'od kyi dkyil 'khor ljang gsal ba// btang snyoms 'gro skyob byang du'o// dkyil 'khor bzang lnga ji ltar gzhug pa'i cho ga yis// legs bcug lus can nam mkha'i mtha' mnyam gnyen tshogs la// rim dang rim min stong nyid tshad med drag bsgoms nas// mkhas pas don bsgrub lha lnga'i phrin las rab 'byams spro// dpal 'jig rten mgon po tshad med bzhi'i sgrub thabs rdzogs so// 