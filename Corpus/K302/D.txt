@#// rgya gar skad du/ b+hi k+ShA pra re dzu sU tra nA ma/ bod skad du/ dge slong la rab tu gces pa'i mdo zhes bya ba/ thams cad mkhyen pa la phyag 'tshal lo// 'di skad bdag gis thos pa dus gcig na/ bcom ldan 'das mnyan yod kyi grong khyer chen po pad ma rgyas pa zhes bya ba'i gtsug lag khang na bzhugs te/ de nas dge slong gi dge 'dun 'khor stong phrag phyed dang bcu gsum dang thabs cig go// de nas de'i tshe bcom ldan 'das kyi 'khor 'dus pa de'i nang na 'phags pa nye bar 'khor zhes bya ba dbang po dul ba/ thos pa dang ldan pa/ shes rab zab pa/ bcom ldan 'das kyis legs par gsungs pa'i chos 'dul ba la lhag par mos shing mchog tu 'dzin par gnas pa rang gi stan las langs te// bla gos phrag pa gcig tu gzar te/ pus mo g.yas pa'i lha nga sa la btsugs nas/ lag pa gnyis kyi thal mo snying gar sbyar ba byas te/ 'dzum dmul nas bcom ldan 'das la 'di skad ces gsol to// 'khor ba'i 'dam nas pad ma ltar byung ba'i// skyob mdzad ri bo lta bur mi bskyod thub pa'i sku// dpe byad rgyan gyis brgyan cing mtshan gyi me tog mdzes// blta bas mi ngoms rab mchog khyod la phyag 'tshal lo// khyod kyis bdag cag 'dir 'dus 'di dag la// dge slong 'ba' zhig gnas pas dge slong gi// ngo bo dbye dang sgra 'jug ched bya ba// bzhi po 'di dag thub pas gsung du gsol// de nas bcom ldan bde gshegs rab dgyes te// nye bar 'khor la spyan gzigs 'di skad gsungs// legs par nyon cig bu khyod nye bar 'khor// ngas ni khyod kyi sems rangs bya phyir dang // dge slong rnams la phan phyir de bshad do// dge slong zhes bya chos kyi rgyal mtshan te// dge slong zhes bya rdo rje srog shing yin// dge slong zhes bya sdug bsngal spangs pa ste/ dge slong zhes bya rgyal ba'i sras po yin// dge slong zhes bya nyon mongs srog bcad de// dge slong zhes bya thar pa'i tshal 'gro'o// dge slong rang gi ngo bo bsdams pa ste// rtsa ba bzhi sogs nyis brgya lnga bcu pa// ched du bya ba rnam dag tshul khrims yin// dbye ba ming gi dge slong gang yin dang // rtags tsam 'dzin dang yang dag dge slong ste// sgra 'jug rnam par zad phyir dang // dge ba slong dang zas slong dang // zhi bar gnas dang lam zhugs dang // legs par 'tsho dang chags spangs dang // yid 'ong phyir na dge slong ngo // dge slong zhes bya brgyan pa ste// rgyan spangs rgyan gyis legs par brgyan// chags spangs chags pa chen pos spyad// byug pa khrus dang bza' ba dang // rgyan dang gos dang kha dog dang // rta dang glang po khyogs sogs kyi// bzhon pa bla med de yang bzhon// de dag 'byor pa dge slong ste// de dag mi 'byor dge slong min// de nas nye bar 'khor de yis// bcom ldan 'das la 'di skad gsol// ci de bde bar gshegs pa yis// skad byings rtogs par dka' ba gsungs// de nyid bde bar gshegs pa yis// tshig gi mun pa tshig gi ni// mar mes gsal bar mdzad du gsol// bcom ldan 'das kyis bka' stsal pa// gser la sogs pa 'jig rten rgyan// rab tu spangs pas snying rje yi// rgyan gyi mchog gis brgyan par bya// 'jig rten ma yin bslab pa yi// gos gyon gos mchog bzang po yin// ga pur la sogs ma yin pa'i// tshul khrims byug pa mchog gis byug // dkar dmar la sogs ma yin pa'i// dad pa'i kha dog rnam par mdzes// 'jig rten ma yin brtson 'grus kyi// bzhon pa bla med mgyogs pa'i mchog // bsam gtan chos spyod zas mchog ni// 'bras chan pas ni ro mchog ldan// dge 'dun tshogs kyi gzhal yas khang // zhi gnas stan la rab tu spyad// de dag ldan zhing phyir mi ldog // de ni yang dag dge slong yin// gtso bo gsum dang 'khor lngar ldan// drang srong snod bcas 'khar gsil ldan// lus ngag yid gsum rnam par bsdams// rang gi spyod pa brtul zhugs bstan// de yang yang dag dge slong yin// de gnyis thar pa'i grong khyer la/ bsnyen pas thar pa'i bde ba'i mchog // yang dag ma yin gnyis shos ni// lhung gzed la sogs rab 'bar bas// dmyal bar khro chu lta bur ni// bskal pa stong phrag bzhi ru 'tshed// la la'i tshul khrims bde ba ste// la la'i tshul khrims sdug bsngal rgyu// tshul khrims ldan pa bde ba'i mchog // tshul khrims 'chal ba sdug bsngal yin// shin tu legs par tshul khrims gang // bsdams pas mi de mdzes pa'i gzugs// 'dul ba la ni nye bar gnas// tshul khrims bslab pa rang yid ches// mi de nyi ma gcig la yang // bsod nams phung po dpag med pa// sog cing sangs rgyas 'bras bu skrun// rang gis rang la bslus 'debs shing // bslab pa la ni mi gnas shing // bde bar gshegs pa'i rgyal mtshan 'dzin// gzugs tsam la ni brten nas su// nga ni dge slong yin zer ba// glang smyon sna ral btags pa'am// sbrum ma skyur rtsi 'thungs pa ltar// mi de nyi ma gcig la yang // sdig pa'i sa bon dpag med dang // rang la gnod pa sna tshogs pa// byed par 'gyur ba kho na yin// gang zhig bslab la mi gnas shing // bder gshegs rgyal mtshan 'dzin pa bas// bslab pa mi gnas skad cig la// gzugs por khyim par gnas pa bzang // bslab pa mi gnas rtags 'dzin pa// 'jig rten pa ni thams cad kyi// snying du sdug par mi 'gyur zhing // kun gyi tshig gi ngan snod sa// dper na sdong po bzang po la// yun ring yal ga 'khrung ba bzhin// mi de rtags tsam yun ring na// kha na ma tho'i gtam 'phel dang // sdig pa'i las rnams 'phel bar bshad// tshul khrims 'di ni bde ba'i mchog // tshul khrims 'di ni thar pa'i lam// tshul khrims 'di ni yon tan zhing // tshul khrims 'di ni sangs rgyas rgyu// tshul khrims 'di ni rab mchog yin// mig gi 'bras bu bzhin du srungs// srog la bab kyang tshul khrims ni// gtong ba mi mkhas blun po yin// srog chad phyi mar skye ba ste// tshul khrims phyi nas de ltar min// de bas nye bar 'khor sogs kyis// 'di nyid la ni brtan par zung // de skad ces bcom ldan 'das kyis bka' stsal te/ nye bar 'khor la sogs pa dge slong de de dag bcom ldan 'das kyis gsungs pa la mngon par bstod do// dge slong la rab tu gces pa'i mdo zhes bya ba rdzogs so// 