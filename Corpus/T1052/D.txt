@##// rgya gar skad du/ sa ma yA laM kA ra/ bod skad du/ dam tshig gi rgyan/ phyag na rdo rje la phyag 'tshal lo// dam tshig med dang 'chal par gtong // som nyi la sogs bsal ba'i phyir// dam tshig rnams ni mdor bsdus nas// gsang ba'i bdag la 'dud de bshad// sngags pas srung ba'i dam tshig ni// dang po byang chub sems bskyed nas// nya 'am stong gi dus dag tu// yan lag brgyad pa nyer gnas te// lo gcig pa'am zla gcig bya// de nas ji srid sems bskyed de// bslab pa lnga po legs bzung nas// lo gcig zla gcig bar dag tu// sdom pa brtan por gzung bar bya// de nas dge tshul dge slong gi// bslab pa la ni legs gnas te// mi gtong lo 'am zla ba 'am// sdom pa nyams pa blang bar bya// so sor thar pa'i sdom pa la// gang zhig gis ni legs gnas na// mkhas pa rnams kyis dus kun du// srog gi phyir yang mi gtong ngo // gang zhig gis ni de goms 'gyur// gang tshe gong ma'i bslab gnas pas// de tshe 'og ma'i ming dang bral// dang po sbyin pa bslab bya ste// dngos po bcu gnyis yang dag ldan// bzod dang brtson 'grus bsam gtan dang // shes rab gsum ste gsum du bstan// gzhan gyi mya ngan sangs la sogs// sems can don 'gyur thams cad kun// srog gi phyir yang mi gtong ngo // sdom pa lo 'am zla ba ru// brtan nas sngags kyi dam tshig blang // spyi dang khyad par gnyis su shes// dang po dag ni bshad bya ste// dang por slob dpon mnyes par bya// yi dam spong len mi bya ste// lus dang ngag yid sku gsung thugs// phyag rgya che la rab tu gnas// dam pa rnams ni smad mi bya// gsang ba'i don yang bstan mi bya// rtags chen sku yang mi bstan te// bzlas dang sems nyams bstan mi bya// rdo rje dril bu phreng ba dag // skad cig tsam yang spang mi bya// grogs po'i sems ni dkrug mi bya// khyad par grogs la smos ci dgos// tshogs dang gtor ma sbyin sreg bya// maN+Dal tsha tsha la sogs pa// srog gi phyir yang mi gtong ngo // chos kyi spyod pa gzhan rnams kyang // spang bar 'gyur ba smos ci dgos// sha chen khrag dang khu ba dang // dri chen dang ni dri chu dang // blang dang spang bar bya ba min// rtsa ba byang chub sems mi btang // chos la smod pa spang bar bya// dad ldan bsam pa sun mi dbyung // bud med rnams ni smad mi bya// spang dang blang bar bya ba min// bgrod min la ni bgrod pa min// sbong ba mi sbong gyur pa dang // blang bya mi lan spang bar bya// dug lnga spong ba spang bar bya// blang ba yang ni spang ba min// dug lnga ma spangs par spyad bya// dam pa ma yin bsten mi bya// 'du 'dzi'i nang du 'jug mi bya// dgongs pa can gyi gzhi rnams kun// bla ma med par bsten mi bya// dkyil 'khor la sogs sbyor ba yis// gzhan la phan 'dogs byed pa rnams// cho ga rdzogs par bya bar bya// 'jug kyang lhag chad 'gyur ba yi// dus ma yin pa'i spyod pa spang // dus kyang gzhan dang mi mthun spang // grogs su 'gyur na smod ba spang // rtag tu mi dang spyod pa bstun// dang po dka' thub bsten pa ste// tha ma'i dus su spang bar bya// chang sogs nyes par gyur pa spang // thabs ldan dngos grub sbyor bar 'gyur// gang tshe bcom ldan rdo rje can// de bzhin sangs rgyas thams cad kun/ bslab pa 'di la brten pas 'grub// bslab pa dag la mi gnas par// rtag tu bya ba rnams la 'jug // skyes bu de ni bdud kyis bslus// gang zhig bzod pa mi bsten pa'i// rnal 'byor 'bras bu mi 'dod 'du// dgra sogs nyes pa ci byas pa// rang gi zhe sdang khros rbad pas// nyes na zhe sdang khro bar rigs// dgra rnams gzhan du bros phyir min// de phyir de la nyes pa med// bzod na dge rtsa kun gyi mchog // nga rgyal la sogs nyon mongs kun// bskyed pa don med spang don can// de phyir nyon mongs spang bar bya// khyad par thod pa'i phreng ba can// gos sngon po dang rak+sha dang // rus pa'i phreng ba blang bar bya// dus kun du ni rang lha mchod// rtag tu bla ma mnyes pa bya// rtag tu rang lha'i bsnyen par bya// rtag tu rang gi dam tshig bsrung // rtag tu sngags kyi spyod pa bsten// rtag tu chos kyi dam pa blang // rtag tu khrus kyi cho ga bya// srog gcod pa yi sems can pas// kun du rgyug par byed pa bla// de bas mkhas pas dus kun du// srog gcod pa ni spang bar bya// grong khyer 'jug dang gtor ma gtang // srog gi phyir yang mi gtong ngo // dam tshig rtag tu srung byed pa'i// rnal 'byor de la dngos grub 'byung // dam tshig rnams ni rdo rje che// dam tshig gdug pa zil gyis non// dam tshig thub dka' gdug pa 'joms// de bas mkhas pas dus kun du// dngos grub 'grub 'gyur dam tshig bsten// gang dag dam tshig med cing sbyor ba kun spang ba// rtag tu dngos grub sbyor spangs sdug bsngal thams cad bskyed// 'gro ba'i sdug bsngal sel mdzad sangs rgyas rdo rje can// rtag tu thub byed sdom gnas rtag tu bde ba'i mchog // bla med lam mchog gsang chen de nyid spang // mi gnas dngos grub med cing tsha grang sdug bsngal myong // don nor smra ba nyams shing slob dpon bka' sogs bcag // spyi nas bla med blang zhing mkha' 'gros snying 'dren na// gnod byed me dbal rtag tu dgra bzhin spang // yid bzhin nor bu rang gi srog bzhin blang // srung dang blang sogs bca' thabs mkhas pas bya// des ni rtag tu bde ldan sdug bsngal spang // bdag gis thabs 'di brtsams par mi rigs kyang // bslab pa gnas phyir nor bu len byed brtsams// 'di las bdag gis bsod nams ci thob pa// des ni thams cad bde bar gnas par shog // dam tshig gi rgyan rdzogs so// // spyir sdom pa la/ bsnyen gnas sdom pa nya stong ngam tshes brgyad gang rung la blang ngo // dge bsnyen sdom pa la/ dbye na sna 'ga' srung ba'i dge bsnyen rtsa ba lnga nas 'ga' srung ba'o// tshangs par spyod pa'i dge bsnyen ni/ rtsa ba las 'dod chags rang gi bud med min pa spangs pa'o// yongs su rdzogs pa'i dge bsnyen la lugs gnyis te/ rtsa ba lnga ka srung ba'o// yongs su rdzogs pa'i dge bsnyen la/ dge tshul gyi sdom pa nas phyi dro'i kha zas kyi bar du bya ba nas/ khyim pa'i rtags spang ba de gnyis min pa bcu'o// dge tshul gyi sdom pa la bcu gsum mo// dge slong la khrims nyis brgya lnga bcu rtsa gsum mo// byang chub sems kyi sdom pa la nyi shu tham pa/ sngags kyi dam tshig la rang gi dam tshig dang sngags pa'i gnyis so// de tsho yod tshad yar ldan du brtsi sngags kyi sdom pa'i khog tu brtsi gsungs// 