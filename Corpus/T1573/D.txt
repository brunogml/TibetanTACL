@#// 'phags pa spyan ras gzigs dbang phyug mkha' spyod la phyag 'tshal lo// de nas/ 'phags pa nam mkha'i spyod yul te// zhes 'byung ba'i sgrub thabs bshad par bya'o// srid las ring gyur shin tu 'phags pa'i skur bstan pa// zla ba ltar dkar ye shes thugs kyi pad+mo las// legs 'khrungs phyogs char dbyangs can nor rgyun rdo rje phag // sgrol ma rnam bzhi'i cod pan rin chen gyis btud rgyal// mtha' dang stong nyid chen po yi// rnal 'byor snying rje mchog gi ngang // skye ba med las skye ba'i dngos// 'phags pa thugs rje che bsgom bya// tA la bdun srid nam mkha' yi// ngos la sna tshogs pad zla'i steng // bdag nyid rnam par shes kyi hrIH// 'gro ba'i don sgrub byed blta'o// rim gyis pad+mo dkar nyid dang // de gyur pas ni mgon po nyid// g.yon zhabs 'khor los zla dbus mnan// g.yas zhabs gyen du cher bskyod pa'o// phyag g.yas pad+mo mdzes lcug sdug // 'dab stong rnam par bye ba yi// sdong bu'i lcug ma 'khyud skyogs kyis// zhabs g.yas mkhrig ma bteg bsnams la// 'bar ba'i rin chen lhag ge ba'i// rgyan rnams kun gyis rab tu brgyan// bde chen rnam par mi rtog dang // sbyin dang mi 'jigs rgyur bcas pa'o// dzaHhUM baM hoHhrIH/ 'di dag rang dang rjes su mthun pa'o// don bsgrubs 'od zer bsdu ba yi// sbyor bas shar la sogs pa yi// phyogs bzhi por ni lha mo bzhi// gangs ri ltar dkar blo bzangs 'od mdzad ral gri pu sti g.yas dang g.yon// gser bzangs ltar ser nor mang yid 'ong nor bu snye ma 'dzin pa dang // byi ru ltar dmar 'od mdzad gri gug mi mgo phyed khrag bkang // in+d+ra'i mdog ljang gzhon nu sgeg mo skyabs sbyin ut+pal legs bsnams pa'o// de rjes ye shes dgug pa yi// cho ga mchod rgyas khyad par bzhis// mchod byas gus pa gsol ba yi// sngags brjod de nas sngags bzla'o// rjes mthun phrin las lnga po yis// mkha' khyab don kun bsgrubs nas ni// 'od zer lcags kyus 'jig rten kun// gyen du sbar ba'i rnal 'byor bya// yang ni phyogs bsdu dngos grub bslang // the tshom med bcas phrin las bzhi// lha bzhi rang gi rigs bzhin du// mkhas pas rjes su gzhug par bya// thugs rje chen po mkha' spyod kyi sgrub thabs rdzogs so// 