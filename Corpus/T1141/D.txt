@##// dpal rdo rje mkha' 'gro la phyag 'tshal lo// phyag rgya bzhi la las kyi phyag rgya dang / chos kyi phyag rgya dang / dam tshig gi phyag rgya dang / phyag rgya chen po'o// de la las kyi phyag rgya ni/ bud med de lo bcu gnyis sam/ bcu drug gam/ nyi shu rtsa bzhi ma'o// de yang yul dbus su skyes pa/ dbang po tshang ba/ gnas nyi shu rtsa bzhir skyes pa/ dbang bskur thob pa/ bsgom pa dang / bzlas pa shes pa/ sngags las skyes pa/ smon lam dag pa/ sngags kyi nus pa dang ldan pa/ ye shes las skyes pa'o// de yang a wa d+hU tI ring ba'am/ a wa d+hU tI ston pa'i nus pa can/ dung can ma dang / pad+ma can dang / ri bong can dang / ri dgas can no// de ni sems ting nge 'dzin dang ldan pa yang rung // mi ldan pa yang rung ste/ bde ba skyes pa nas/ sgyu ma dag ni thams cad las// bud med sgyu ma khyad par 'phags// zhes slob dpon nA gardzu nas gsungs pa'o// de la chos kyi phyag rgya ni/ yid kyis mngon sum gyi yul gzugs yid du 'ong ba dang / sgra snyan pa dang / dri zhim pa dang / ro yid du 'ong ba dang / reg yid du 'ong ba ste/ don phyi rol du ma brtags pa shes pa'i snang ba tsam ste/ de la dang po dga' ba dang / mchog dga'i lus kyi bde ba dang / phyi nas yid bde ba lhan cig skyes dga' ste/ de ltar 'dod pa'i yon tan lnga la dga' ba dang mchog dga' dang / lhan cig skyes dga' 'byung ngo // de'i steng du lhan cig skyes pa'i bde ba chen po snang stong gnyis med bsgom mo// de la yid skyo na dga' bral du 'gyur ro// dam tshig gi phyag rgya ni de la bzhi ste/ gtum mo 'byed 'dzums dang / gtum mo mar me gso ba dang / gtum mo srub shing gi 'khor lo dang / gtum mo ba spu'i bu ga bsgom pa'o// de la dang po ni spu mtshams nas lte ba'i bar du mar me sor brgyad pa cig bsams nas/ bshang ba'i lam 'byed 'dzums byed pa'o// gnyis pa mar me gso ba ni spu mtshams nas lte bar phyin pas lte ba'i byang chub kyi sems 'dzag pas gso ba'o// gsum pa ni a wa d+hU tI srub pa shing la la nA dang ra sa nA lte ba khrag gi thig le las me 'bar bas snying ga'i byang chub kyi sems zhu nas bde ba chen po bsgom mo// bzhi pa ba spu'i bu ga ni lte ba'i dbus su bu ga phra mo 'khyil ba bsgoms la steng gi rlung mnan par bya'o// de ltar bsgom pa dang ldan pa'i tshe sa chu la thim pas du ba lta bu mthong ba dang / chu me la thim pas smig rgyu lta bu mthong ba dang / me rlung la thim pas srin bu me khyer lta bu mthong ba 'byung ba dang / rlung rnam par shes pa la thim pas nam mkha' lta bu 'byung ba dang / rnam par shes pa rtog pa yin te/ nam mkha' mi rtog pa la thim pas na/ nam mkha' stong pa lta bu'i rtags 'byung ngo // de la phyag rgya chen po bsgom pa ni/ rgya dgus gdab par bya'o// gzung ba med de rang gi snang ba yin pas rnam par snang mdzad kyi rgyas btab ba'i bde ba chen po dang / 'dzin pa bde ba chen po'i rang bzhin yin pas mi bskyod pa'i rgyas btab pa dang / sems rang rig gnyis su med par yang mi bsam ste/ bde ba chen po lhun gyis grub pa bsam gyis mi khyab pa yin pas/ rdo rje sems dpa'i rgyas btab pa dang / bsgom par bya ba dang / sgom par byed pa dang / sgom pa po ro gcig pa gnyis su med pa'i rgyas gdab pa dang / sbyor ba dang dngos gzhi dang rjes ro gcig par ro mnyam pa'i bde ba chen pos rgyas gdab pa dang / 'khor ba dang mya ngan las 'das pa gnyis 'od gsal ba'i ngang du rgyas gdab pa dang / snod kyi 'jig rten dang bcud kyi sems can brtan pa dang g.yo ba rnams he ru ka la rol pas rgyas gdab pa'o// de ltar rgyas dgus snod bcud kun bde stong gnyis kyis rgyas gdab/ sems ni 'od gsal rgya mtsho las// glo bur dba' rlabs tshul du brtag // sems ni nam mkha' stong pa las// glo bur sprin gyi tshul du brtag // bsgom du med pa lhun grub bsgom// rtog pa'i dra ba ngang gis stong // mngon sum tshad mas mthong ba nyid// shes bya rnal ma yin par gsal// rtog pa thams cad 'gog pa dang // mi rtog ye shes ngang la gzhag // bsgom du med pa bsgom pa yin// lhun gyis grub pa bsgom pa yin// rnam par rtog pa med pa la// rnam rtog med pa'i sgro mi gdags// dngos po gdod nas gnyis med la// gnyis med ces bya bsam mi bya// bde chen sgro skur bral ba la// bral lo snyam du bsams na skyon// nyams myong 'od gsal dag pa la// dag go zhes kyang rlom mi bya// rlom sems med pa gnas pa'i tshe// rtog pa rang gi ngang gis 'gag // chos dang gang zag bdag med ces// rtog pa'i ngo bo nyid yin te// rtog pa'i rang bzhin 'od gsal bar// shes na de tshe nyid na 'gags// gnyen po'i rgyal po mngon sum yin// gcig dang du bral gtan tshigs rnams// 'od gsal shes na dgos pa med// glang po dngos su rnyed gyur nas// glang po'i rjes ni tshol byed dam// bde chen der snang mngon sum la// lus dang rjes dpag btsal mi dgos// myong ba dngos po'i gshis yin pas// chad par lta ba'i dogs pa med// gang la de'o mi sems pas// sgro 'dogs pa yi dogs pa med// snod bcud bde chen rgyas gdab pas// nyon mongs dgra las ldang dogs med// las la byed do bya'o zhes// dge sdig gang la'ang mi sems shing // rmi lam las la khyad med pas// ngan song gsum gyi dogs pa med// gang dang gang la sems pa na// bde chen der snang ngo shes na// gnyen po gzhan zhig btsal mi dgos// bya ba btang ba'i sems nyid ni// lhun gyis grub par rnam par gnas// ji ltar chu la chu gzhag dang // ji ltar mar la mar bzhin du// rang gis rang gi ye shes ni// legs mthong gang yin 'di phyag yin// de nyid gnyis med mchod pa yin// gnyen po stong nyid lta ba 'di// sdig pa bshags pa'i mchog yin te// me dang grang ba'i reg pa bzhin// bde stong mngon sum 'di dang 'gal// rjes su yi rang la sogs dang // chos spyod sdom pa'i nang nas kyang // don dam byang chub sems 'di mchog // stong nyid mngon sum mthong ste mchog // dkyil 'khor sbyin sreg bzlas brjod kyi// nang na bde chen dkyil 'khor mchog // gang dang gang la blo gzhag pa// de dang de ni bde chen du// shes na mal cha stan dag dang // g.yog 'khor gnyen bshes snang ba kun// bde chen shes pa bsgoms pas chog // snod ni gzhal yas khang yin la// bcud ni lha dang lha mo yin// 'gro ba rigs drug bde gshegs drug // dmyal ba'i 'jig rten bde ba can// yi dags dud 'gro bde chen gyi// ngang du shes pa lha yi sku// sems la bkag pa med pa nyid// gnyen po mchog tu kho yis mthong // dper na rmi lam gnas skabs na// bde dang sdug bsngal snang ba kun// sad par gyur pa ro gcig ltar// de bzhin 'khor ba'i bde sdug kun// skye med ngang du mnyam pas na// rnal 'byor sems la blang dor med// dgra sdang rmi lam 'drar shes nas// chags sdang gnyen po bsgom mi dgos// sems kyi rang bzhin yongs shes na// chos nyid gzhan du bsgom mi dgos// dus gsum khams gsum tha snyad du// bems po glo bur yin shes na// sems kyi rang bzhin bcos mi dgos// skye 'gag nam mkha'i skra shad bzhin// snga phyi skye bas stong pas na// ma skyes zhes su bsgom pa med// rgyal pa'i thugs gzhi rtog med la// skye ba med pa zhes su bsgrags// gnyen po spang bya dbyer med kyi// don la bya btsal med pa nyid// btang snyoms chen po bsgom pa'i mchog // dper na mi 'ga' btson byas na// de la 'bad rtsol gyis 'bros la// de nyid btson par gtad nas ni// 'bad rtsol med par gnas pa bzhin// nyon mongs 'bad pas bkag kyang ni// ched kar 'byung bar 'gyur ba la// de nyid bdag nyid lcags bkrol nas// yul la rang dga' btang na ni// rang gi ngang gis rtog med skye// des na thabs la mkhas pa yin// 'bras bu lam du byed par gsungs// blun po yod med sdug bsngal kyang // gdod nas skye ba ma myong la// mkhas pa 'gag pa sems la med// ched kar gnyen po bsgom mi dgos// rnal 'byor nang du kha bltas la// sems las ma gtogs myong med pas// snang srid rtag dang mi rtag la// bkag pa dang ni sgrub pa med// sems kyang ye shes yin shes na// mya ngan 'das pa bstan mi dgos// gal te chags sdang skyes gyur kyang // gnyen po mi sdug byams sogs ni// 'gro ba'i sems rgyud gnyis mi 'chang // ji ltar sprin ni sna tshogs dag // nam mkha'i dbyings su thim pa ltar// dngos po 'od gsal glo bur bcas// phyis ni rang gi ngang 'gags na// gnyen po dag ni su la bsgom// ma rig 'khrul pa'i bag chags kyis// sems la smig rgyu bzhin snang na// mi mkhas smig rgyu 'chos pa bzhin// gnyen po bsgom pa kye re mtshar// sems kyi rang bzhin 'od gsal ba// skye ba nyid kyang mi brtan na// glo bur rtag par ga la 'gyur// de bas gnyen po mi bsgom ste// gnyen po med cing bsgom pa'ang med// mtshan mar mi 'dzin rnal 'byor ba// 'di dang 'di 'ga' sems pa med// 'grib pa med cing 'gag pa med// 'du mi byed pa nam mkha' 'dra// 'du shes las byung ting 'dzin skyon// 'du mi byed ces sems pa med// mngon sum rtog bral rgyun bsrings nas// bsgoms so zhes su tha snyad 'dogs// rtog med ye nas skye na yang // sgro 'dogs sel ba bsgom pa yin// bcos med rang gsal ma byas na// nan gyis mi rtog bsgoms gyur kyang // mi rtog pa nyid sgrib pa'i rgyu// dper na sman nyid ma zhu na// nad kyi nang na de nyid lci// 'bad med bsgoms la sgro 'dogs bcad ces bya// sgyu ma chu zla bzhin du shes med na// stong zhes brjod pas sems la yongs mi 'gro// sems kyi rang bzhin snang stong rtogs na ni// 'gro ba rnams la snying rje ngang gis skye// bdag dang gzhan dag dbye ba med par yang // chu zla lta bur blo ni skye 'gyur na// bde ba chen po sgom zhes de la bya// gang zhig b+ha gar bde ba rtog med myong // gang zhig me long gzugs brnyan snang ba dang // gang zhig gtum mo drod las bde myong dang // gang zhig dgod dang lta dang lag bcangs dang // 'o byas 'khyud pa bde ba dam pa myong // rtog med myong bar gyur kyang bde chen gyis// rgyas ma btab na byang chub med do zhes// rdo rje 'chang ba gsung zhing tshad mas grub// bde ba stong pa nyid kyi rgyas gdab bya// rgyas gdab ces bya'i don ni ngo bo yang // dmigs pa'i yul ni sgyu mar ma zad kyi// rang gi myong ba sgyu mar mngon sum du// rig pa de la rgyas gdab rjes su brjod// rtog pa re res bcad pa rgyas gdab min// de bzhin rjes dpag bsgom pa rgyas gdab med// shes bya'i dkyil 'khor spros dang bral ba yi// mngon sum der snang rgya yi rnam par byung // des na rgyas gdab ces ni bya bar bshad// 'jig rten 'di dang 'jig rten pha rol dag // bde chen mnyam par shes te bsgoms pas na// 'da' ba'i man ngag gzhan nas btsal mi dgos// sems kyi rang bzhin chos kyi skur shes na// 'bras bu thob byas sar du btsal ba med// sems kyi ngang las 'phel 'grib med shes na// bsgom pa shor yang spogs pa btsal mi dgos// legs byas nyes byas glo bur yin shes na// dam tshig nyams chags bshags pa de nyid yin// ji ltar snang ba de ltar bden// ji ltar btags pa de ltar med// ji ltar btsal ba de ltar skyon// ji ltar bsams pa de ltar bral// yul ni gang dang gang dag la// rtog bral gsal ba skyes gyur na// de'i tshe de 'ong mi'i sems la// de ni stong nyid bsgom pa yin// rang rig gnyis med bsgom bya zhes// gang la gdams ngag phog gyur kyang // gnyis med nyid du ma myong na// gang zhig bstan kyang ming du zad// yul ni gang dang gang dag la// thams cad las ni sems bsdus na// nang gi bdag nyid g.yo med par// gnas pas mig gis gzugs dag gam// gnas pas rna bas sgra dag gam// gnas pas sna yis dri dag gam// gnas pas lce yis ro dag gam// gnas pas lus kyis reg dag gam// gnas pas yid kyis chos dag gam// shes pa'i blo de rtog bral yin// rtog pa'i skye dang 'gag pa dang // rang rig gnyis kyis myong bas na// rtog dang bral bas mngon du grub// gang zhig rtog bral don de la// tshor ba bde ba la brten nas// bsgoms pas pho nya'i lam du gyur// gang la dang po rtog med la// dga' ba zhes su bshad pa yin// rtog bral bde chen gnyis pa la// mchog dga' zhes su bshad pa yin// de ni lus kyi bde ba ste// yid 'ong yul las byung ba'o// rtog dang bral ba gsum pa ni// lhan cig skyes dga' zhes bshad de// yid kyi mngon sum bde ba yin// gzung 'dzin dri ma dang bral bas// myong bas gsal ba skye ba ni// rang rig bde chen zhes su bshad// gang zhig rtog pas bar bcad nas// dga' bde'i ting 'dzin nyams 'gyur bas// phyag rgya bzhi yi yul rnams las// tshor ba bde ba skyes gyur pas// rgyu rkyen tshogs pa'i stobs ldan pas// rtog dang bcas pas skye mi 'gyur// de bas bde ba'i ting 'dzin las// rnal 'byor pa yi yid gzhag nas// gnyis med bde chen bsgom par bya// gang zhig bde ba'i ting 'dzin las// sems 'jog pa ni zhi gnas yin// des na dga' dang mchog dga' dang // lhan skyes dga' ba phul byung yang // zhi gnas sems las mi 'da' ste// lus dang yid kyi bde bar zad// bde chen don gyis rgyas gdab na// lhag mthong phul du byung bar 'gyur// gang zhig bde ba'i chos can la// stong nyid sgrub pa gang yin pa// lhan cig skyes dga' yin snyam ste// de ni rjes dpag bsgom pa'i lam// so sor rtog pa'i rnal 'byor te// bde ba chen po myong ba'ang med// 'od gsal bde ba'i rgya mtsho las// dga' bde dba' rlabs tshul du shes// de nyid stong pa bsgom pa yin// bde dang yid bde gang yin las// de yi rang bzhin stong shes na// gtan tshigs la sogs don med yin// chu ni dang bar gyur pa las// nya dag myur du 'phar ba ltar// de bzhin stong gsal rang bzhin las// sna tshogs shes pa ldang zhing 'gag // snod bcud bde chen rgyas btab pas// sems kyi glang po yan btang yang // gnas ma rnyed nas ldog par 'gyur// dngos po gsal ba mthong na yang // de de bde bas rgyas btab nas// g.yeng ba nyid kyang g.yeng ba min// spyod lam ro mnyam yin shes nas// 'gro ba nyid ni 'gro 'ong med// rgyu 'bras med kyang rgyas btab pas// skye ba nyid na'ang skye ba med// 'gag pa thim pa'i rgyas btab pas// bkag tsam nyid na'ang 'gag pa med// bde gshegs rnams ni bde chen nyid kyi sku// chos rnams thams cad bde gshegs nyid dang mnyam// byis pa'i blo can dngos la zhen pa rnams// rnam par rtog pas brtags pa nyid la spyod// dngos rnams thams cad bcos su med na yang // grub mtha' ngan pas bslad pas 'chos par byed// gdod nas rnam dag 'od gsal chos kyi dbyings// bde gshegs chos kyi sku yis mkhyen par mnyam// 'khor ba'i phung po sgyu mar rnam dag shes// longs spyod rdzogs sku sgyu mar yang dag mnyam// gal te sgyu ma'i rgyun la bde sdug dang // dga' dang gdung ba'i bye brag yod min yang // der snang skad cig re rer gnas pa las// bde chen bde ba chen po nyid du gcig // rnam par rtog pa tha dad med na yang // mi rtog ngang las ro gcig gyur par snang // dang po'i las can so so'i skye bo la// bde ba lam du byed par gsungs na yang // gang zhig bla ma'i phan pa'i lung thob nas// bde sdug thams cad bde ba chen por 'gyur// gang zhig stong nyid mi shes pa// de la thar pa'i skal ba med// 'gro drug srid pa'i btson ra ru// rmongs pa de ni 'khyam par 'gyur// de ltar rnal 'byor pa rnams kyis// stong pa nyid ni bsgom byas na// blo ni gzhan don la dga' bar// 'gyur ba nyid du the tshom med// sems can gang yin thams cad sngon// pha ma mdza' bshes rtsa lag tu// gyur cing phan chen btags pas na// byas pa gzo ba nyid du bya// sems can la brten bla med pa'i// sangs rgyas go 'phang nyid thob na// tshangs dbang drag po 'jig rten skyong // sogs pa 'thob pa mtshar ci che// sems can phan pa byas tsam gyis// 'gro ba gsum pa dam par skye// sems can gnod pas sdug bsngal ni// rnam pa du ma'i tshul dag gis// dmyal ba yi dags dud 'gro ru// sems can rnams ni nye bar spyod// dngos po kun gyis mgu bya ba// rang lus bzhin du bsrung bar bya// 'bad pas sems can mi dga' ba// dug dang 'dra ba spang bar bya// sems can yongs su ma btang bas// sangs rgyas byang chub kun du 'thob// gzhan gyi gnod pa ma bzod pas// mnar med du yang skye bar byed// rang gi lus dang nor sbyin pa// 'di ni mtshar zhing 'di ni bsngags// 'di ni 'jug pa mchog yin no// mtshar zhes bya ba 'di min te// chos 'di stong par shes nas su// las kyi 'bras bu bsten byed pa// mtshar ba bas kyang 'di mtshar zhing // ngo mtshar bas kyang ngo mtshar ro// sems can bskyab pa'i bsam pa 'dis// srid pa'i 'dam du skyes mod kyi// pad+ma la ni chu bzhin du// srid pa'i skyon gyis de ma gos// bzang po la sogs rgyal ba'i sras// 'di na ye shes me yis ni// nyon mongs bud shing bsregs bzhin du// 'on kyang thugs rjes bslab pa mdzad// byang chub che dang 'chi dang skye// dur khrod gshegs dang dka' spyod mdzad// bdud sde rab tu 'joms pa dang // chos kyi 'khor lo bskor ba dang // lha yul gshegs dang mya ngan 'das// de bzhin khyim nas byung ba rnams// snying rje'i dbang gis 'jug pa yis// 'gro ba'i mgon po ston par mdzad// tshangs dbang nye dbang drag sogs kyi// gzugs kyis rab tu 'jug mdzad cing // 'gro ba 'dul ba'i sbyor ba yis// thugs rjes thugs kyis rol pa mdzad// theg pa gnyis po dag kyang ni// theg pa chen por 'byung bas na// srid pa'i lam gyis dub pa rnams// ngal bso don de de nyid min// nyan thos de dag de srid du// sangs rgyas rnams kyis ma bskul bar// de srid ye shes lus gcig gis// ting 'dzin dregs pas myos te gnas// bskul nas sna tshogs gzugs kyis ni// sems can don la dga' byed cing // bsod nams ye shes nyer 'phel nas// sangs rgyas byang chub 'thob par 'gyur// bag chags las ni byung bas na// bag chags sa bon dag tu bshad// bag chags rjes mthong tshogs pa na// srid pa'i myu gu de bskyed do// stong nyid smra bas smra byed cing // rtag tu lus ngag yid gsum gyis// 'di ltar sems can don byed pa// chad par smra ba yod ma yin// zhes gsungs so// dper na gser 'gyur zangs lcags thams cad la// gser 'gyur rtsi yi nus pa'i thabs rnyed na// thams cad kha dog gser du 'gyur ba ltar// sems kyang bde chen ngang du ro gcig 'gyur// sgyu ma smig rgyu dri za'i grong khyer rnams// rtog dang bral ba'i stong pa'i rnam pa skyes// de bzhin sgyu 'drar sems kyi sgyu 'drar shes// bde chen rgyas btab bdag byin brlab pa la// sgyu ma'i dpe yis don rnams btsal mi dgos// thams cad sgyu 'dra mi 'drar dgag sgrub byed// phyag rgya'i lam la bde ba stong par shes// chos kyi mdo don sems kyis stong par shes// chos rnams kun la yod med dgag sgrub med// rtog med mngon sum lam la blo gzhag pas// rtags kyis rjes 'brangs gzhan sel dgos pa med// dus gsum bde gshegs ji ltar sangs rgyas ltar// gang du kha bltas sems kyi gsang shes pas// sgrib pa kun zad ye shes phun tshogs shing // sangs rgyas zhing grol sems can thams cad sgrol// thams cad bzang rgyu nyid du gyur par nges// ji ltar sbrul gyi rang bzhin shes pa na// de yi dug ni gnod par mi 'gyur te// gang zhig nyon mongs 'khor ba'i rang bzhin shes// des ni de ma thag tu nges grol 'gyur// de nyid kyis ni sangs rgyas shing // de nyid kyis ni nyon mongs 'joms// bde chen lam la brten nas ni// thams cad byas kyang rnam par grol// rnam par rtog pa rnam spangs shing // gzung dang 'dzin pa dang bral bas// ye shes 'dus ma byas pa ste// rgyu dang rkyen gyis ma bskyed pa'o// shrI ni gnyis med ye shes te// he ni rgyu sogs spangs pa yin// ru ni bkod pa dang bral ba// ka ni gang du'ang mi gnas pa// sems kyi ngang la rnam gnas na// mya ngan 'das pa bstan du med// bde chen rtogs pa'i man ngag 'di// sdeb sbyor go rims bsgrigs pa min// nyams myong rtogs pa'i phan pa'i lung // dam pa'i spyi bos blang bar mdzod// dngos po'i gnas lugs bsgom pa zhes bya ba/ nor bu gling pa'i slob dpon bde ba'i rdo rjes mdzad pa rdzogs so// 