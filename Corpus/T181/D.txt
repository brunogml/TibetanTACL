@##// rgya gar skad du/ e ka bI ra sA d+ha naM nA ma/ bod skad du/ dpa' bo gcig pa'i sgrub thabs zhes bya ba/ dpal he ru ka la phyag 'tshal lo// dang por mal nas langs te kha la sogs pa dag par byas nas stan 'jam po la nye bar 'dug ste/ snying gar paM las pad+ma dmar po 'dab ma brgyad pa bsgom par bya'o// de'i steng du raM las nyi ma'i dkyil 'khor bsams te/ de'i steng du yi ge hUM mthing ga / de'i 'od zer gyis mdun gyi bar snang la bla ma dang / sangs rgyas dang byang chub sems dpa' dang lha mo rnams gsal bar dmigs te yid kyis mchod par bsam mo// 'od zer de nyid kyis sems can thams cad la gsal bar bsams la tshad med pa bzhi bsgom par bya'o// de'i rjes la sngags 'dis chos thams cad stong pa nyid du mos par bya'o// oM swa b+hA ba shud+d+haH sarba d+harmAH swa b+hA ba shud+d+hou0f85haM/ zhes brjod nas snying ga'i nyi ma'i steng du hUM de ye shes lnga'i ngo bo nyid du gsal bar dmigs par bya'o// 'od zer 'phros te bgegs bsregs la snying ga'i hUM yongs su gyur pa las rdo rje rtse lnga pa'i chang zung la yi ge hUM bsams te/ de'i 'od zer gyis khams gsum gyi sems can gyi sdig sgrib sbyangs te 'od zer bsdus ma thag tu rdo rje yongs su gyur pa las dpal he ru ka sku mdog nag po zhal gcig pa phyag gnyis pa/ phyag g.yon thod pa dang kha D+wAM ga bsnams pa/ phyag g.yas pa rdo rje 'phyar ba mche ba gtsigs pa ral pa dang thod pa'i dbu rgyan can/ spyi gtsug gi 'khor lo dang rna rgyan dang mgul rgyan dang gdu bu dang ska rags kyis brgyan pa/ mi mgo'i chun 'phyang dang / skyil krung phyed pa'i gar stabs can/ dpral ba dang / mgrin pa dang / snying gar/ oM AH hUM gi byin gyis brlabs pa/ rang dang 'dra ba'i shes rab kyis 'khyud pa/ thugs kar sna tshogs rdo rje'i steng du yi ge hUM bsgom par bya'o// de'i 'od zer gyis rang dang 'dra ba'i ye shes sems dpa' mkha' la bkug ste bdag nyid la bstim par bya'o// slar 'od zer gyis de bzhin gshegs pa bskul te bdag la dbang bskur ba dang / mchod pa dang bstod par bsam mo// de nas bdud rtsi myang ba byas nas/ chos kyi sku 'di ltar dmigs par bya'o// spyi bo dang mgrin pa dang / snying ga dang / lte bar bde ba chen po dang longs spyod dang chos dang sprul pa'i 'khor lo bsams te/ haM aM hUM oM ste/ de dag gi lte bar bsgom par bya'o// de nas srog dang rtsol ba sbyar nas aM las ye shes kyi me spar la/ sngar bkod pa'i yi ge bsregs te/ haM las bdud rtsi'i thig le 'bab pa lte bar bsgom par bya'o// de la brtan zhing sems rtse gcig par byas la du ba la sogs pa'i rtags rnyed nas sprin med pa'i nam mkha' lta bu'i chos nyid mngon du bya'o// de lta bu la ji srid mi skyo ba'i bar du gnas par bya'o// ma goms pa'i dbang gis skyo bar gyur na/ sngon du bshad pa'i dpal he ru ka'i sku 'ja' tshon lta bu dmigs te ldang bar bya'o// de'i bzlas pa ni/ oM hrIH ha ha hUM hUM phaT/ ces pa 'di bzlas par bya'o// mchod pa lngas mchod la rang gi snying gar bsdu bar bya'o// dpa' bo gcig pa'i sgrub thabs slob dpon chen po DaM bi he ru kas mdzad pa rdzogs so// // rje dI paM ka ra'i zhal snga nas dang / nag tsho tshul khrims rgyal bas bsgyur ro// 