/ @##// rgya gar skad du/ sarba durga ti pa ri sho d+ha ni ma hA maN+Da la sA d+ha no pi ka / bod skad du/ ngan song thams cad yongs su sbyong ba'i dkyil 'khor chen po'i sgrub thabs/ dpal rdo rje sems dpa' la phyag 'tshal lo// lha tshogs dga' tshal rab tu yid 'ong nor bu gser shing yal ga sogs// sman dang me tog bya mang skad 'byin tshangs pa la sogs 'khor gyis bskor// byang chub sems dpa'i tshogs dang lhan cig bzhugs pa de la phyag 'tshal lo// ngan song rnam par sbyong bar byed pa la sogs rtsa ba'i rgyud chen las// bsdus te bla ma'i man ngag rim pa'i gzhung de ding 'dir bdag gis ni// mos dang goms pa'i dbang gis bsgrub pa'i rim pa de las mi 'gal ba// mun pa'i sgron ma bzhin du gsal bar 'gro ba kun la phan phyir bshad// nyams dga' ba'am gtsug lag khang // skyed tshal mchod rten lha khang sogs// de lta bu yi gnas dag tu// bde 'jam glod la 'dug byas nas// rnam par dag par mos pa ni// de yis nang gi khrus bya'o// spos dang ga bur gur kum gyis// bkru ba phyi yi khrus su gsungs// dang por sngags pa bdag gis dag // dag par 'dod pas 'di ltar bsam// mgrin pa'i bu gu stong pa la// yi ge hrIHlas pad+ma bsam// lce la paM las bskyed pa yi/ pad+ma 'dab gcig bskyed byas te// de steng yi ge a las ni// bskyed pa'i zla ba'i dkyil 'khor du// hUM gis rdo rje rtse lnga bskyed// rdo rje lce la thim byas nas// rdo rje lce zhes bya ba ste// sngags bzlas mthu dang ldan par 'gyur// lag gnyis mdun du bzhag byas la// de gnyis dkyil du zla dkyil bsam// de steng yi ge hUM las ni// rdo rje rtse lnga bskyed byas te// shin tu mdog dkar de lag nang // thim pa rdo rje lag par bshad// lag pa'i rdo rje thim byas nas// phyag rgya gang yin bcing bar bya// de nas rdo rje 'jigs byed nas// rdo rje ri yi mthar thug par// phyogs dang dra ba ra ba dang // bsrung ba'i 'khor lo thams cad kyang // mkhas par gyur pas rab tu bsgom// de nas stong dang snying rje gnyis// thabs dang shes rab ldan pa yis// rdo rje dril bu g.yon phyogs nas// blangs la lag pa'i steng bzhag ste// rdo rje snying rje byang chub ste// dril bu stong pa'i bdag tu brtag // de ltar bdag gis bsam byas la// spyi bor dkrol te dbang bskur ro// de nas phab la lan gsum dkrol// de gnyis gcig gis gcig 'khyud de// rdo rje lan gsum gsor byas la// thugs kar brtan pa spyan drangs pa// dril bu'i sgras ni dgyes pa ste// de ltar bsams na nus pa skye// de nas 'gro la phan don du// mchog gi dngos grub bsgrub pa'i phyir// dang por 'khor lo bzhag byas te// mkha' la dkyil 'khor bsgom par bya// de ltar byas 'og phyag lnga bya// spos dang me tog mar me dang // dri dang lha bshos rnam ldas mchod// sdig pa bshags dang rjes yi rang // gsol ba gdab dang skyabs su 'gro// bskyed dang bskul dang lam bsgom dang // dkyil 'khor de la bdag gis kyang // sdom pa thams cad gzung bar bya// de 'og spos la sogs pa dang // sgeg mo la sogs brgyad kyis mchod// rgyud chen nang nas gsungs pa yi// bcu phrag gnyis kyi mchod pas mchod// gzhan yang lha klu la sogs kyis// bsti stang bla ma mchod cing brjod// mchod pa'i sprin gyis rab mchod nas// sangs rgyas la ni yon tan brjod// kye ma'o sangs rgyas kye sangs rgyas// kye ma'o sangs rgyas mdzad pa legs// gang phyir ngan song bdag sbyangs nas// byang chub spyod pa nyid la bkod// de nas dbang por bcas pa'i lha// thams cad thal mo sbyar byas nas// ngo mtshar skyes nas phyag 'tshal te// de yi mod la mi snang gyur// de nas ting 'dzin rim pa 'dis// go rims bzhin du bsgom par bya// bdag gi snying ga'i dbus su ni// zla ba'i dkyil 'khor bsgom par bya// de yi dbus su dkyil 'khor ni// nam mkhar bsgom pa bsdus nas su// snying ga'i dkyil du gzhag par bya// rdo rje lcags kyu la sogs kyis// dgug dang gzhug dang bcing ba dang // dbang du bya ba rnam pa bzhis// rnam pa gnyis po bsdus nas ni// dkyil 'khor gcig tu bdag gis bsgom// dkyil 'khor 'di ni thams cad du// rdzogs pa'i sbyor ba las byung ba'i// sbyong ba'i rgyal po la sogs pa'i// dkyil 'khor lha ni thams cad dag // bdag gi snying ga'i dbus su ni// btso bo'i rgyal po bsgom par bya// de nas rgyal ba'i thugs ka ru// zla dkyil dbus su sngags kyi gzugs// de las 'od zer 'phros byas pas// gdug pa gang yin thams cad la// phog pas de dag kun bkug nas// sngags dang phyag rgyas de dag dbrog // de sogs thabs kyi thabs kyis ni// khams gsum sdug bsngal sbyang bar bya// de las grol zhing thar byas nas// 'od zer gyis kyang phog byas nas// snying gar dgug gzhug byas nas ni// rim pas dbang bskur sbyin par bya// de ltar dbang bskur ba tsam gyis// srid gsum sems can ma lus kyang // rgyal sras kun dang mnyam mthong nas// drin lan tshul du mchod par bya'o// chos dbyings ye shes rnam par dag // rnam par snang mdzad bcom ldan 'das// ting nge 'dzin ldan phyag rgya can// phyag 'tshal rdo rje kun rig la'o// me long ye shes rang bzhin las// sems can ma lus thams cad kyi// ngan song thams cad sbyong mdzad pa// phyag 'tshal spyod pa'i rgyal po la'o// mnyam nyid ye shes yon tan bdag // yid bzhin nor bu rin chen gyis// sems can bsam pa skong mdzad pa// rgyal mchog rin chen khyod phyag 'tshal// so sor kun rtog gsung gi bdag // gsung rab pad+ma kha rgyas pas// khams gsum dbugs 'byin rab mdzad pa// shAkya'i rigs dbang khyod phyag 'tshal// nan tan ye shes phrin las bdag // sna tshogs sems can sdug bsngal kun// ma lus par ni zhi bar mdzad// me tog kun rgyas khyod phyag 'tshal// grwa yi phyogs ni kun du yang // rigs kyi yum gyi skur bstan pa// lha mo spyan dang mA ma kI / dkar mo sgrol ma khyod phyag 'tshal// rtsibs kyi nang ni thams cad na// bzhugs pa'i rdo rje sems la sogs// rdzu 'phrul che ba'i sems dpa' rnams// 'bras bur ldan la rgyud bzhin bstod// sgeg mo phreng dang glu dang gar// spos dang me tog mar me dang // dri chab la sogs brgyad mchod pa// phyi nang lha mo phyag 'tshal bstod// sgo yi khyams kyi nang bzhugs pa// byams pa la sogs bcu drug kyang // dang po dga' sogs sa gnas shing // 'gro ba'i don la rtag gnas pa// sems can kun byams rang bzhin can// snying rje blo mkhyen 'jam pa'i dpal// shes rab blo chen spos glang po// nyon mongs 'joms pa'i ye shes tog // rdzu 'phrul stobs dang ldan bzang skyong // shugs kyis kun skyong don yod mthong // tshogs gnyis yongs bsags blo mi zad// stobs bcus yongs gnon spobs pa brtsegs// mi shes ri 'joms mthu chen thob// gzung 'dzin kun 'byin ngan song 'dren// nyon mongs mun sel mya ngan 'joms// lha yi gzugs 'joms dra ba can// lus ngag spyod dag zla ba'i 'od// bsam pa mngon rtogs bdud rtsi 'od// nam mkha'i nor 'chang nam mkha'i mdzod// 'jig rten kun phan kun du bzang // rnam thar bzhi ldan sems dpa'i gtso// sa gnas rnams la phyag 'tshal bstod// twa ra Na yi khyams bar na// dpe bral sems dpa' bcu drug ni// sa dang pha rol phyin grub pa// rigs kyi dbang gis bzhugs pa ni// 'khor ba gcod mdzad ngan song 'joms// mi shes gsal byed mun pa sel// ngan song 'dren mdzad sdug bsngal 'joms// nyon mongs 'joms pa srid mtsho sgrol// thugs kyi rang bzhin rdo rje dkar// sems dpa'i gtso la phyag 'tshal bstod// dgos 'dod skong ba rin chen mdzod// dam chos 'phel mdzad dge blo gros// chos smra don mthun yid du 'ong // rgyu 'bras kun dran dran stobs mchog // yon tan rang bzhin rin chen bsngo// de skong tshogs la phyag 'tshal bstod// chos kyi don 'byung dge 'byung gnas// snod bcud 'bras ston legs pa'i tog // khams gsum thams cad srid mtsho sgrol// 'bras bu kun 'byung bde ba 'byung // gsung gi rang bzhin pad+ma dmar// gsung rab kha 'byed rnams la bstod// yid myur brtson 'grus mi ldog pa// bskrun med tshad med yon tan mdzod// mu stegs rgol 'joms the tshom myur// rgyu 'bras shes smra nga ro snyan// phrin las rang bzhin rgya gram ljang // don mdzad rigs la phyag 'tshal bstod// rab tu byung nas tshul khrims sdom// ston pa'i rtags 'chang nyan thos mchog // phyag na po ti bar sreg shang // sku mdog ma des tha dad pa// nyid gcung tshe ldan dga' bo dang // sku yi sras gyur sgra gcan zin// shes rab mchog gyur shA ri'i bu// 'dri zhing lan lon mchog rab 'byor// rdzu 'phrul che ba maud gal bu// khyim pa dad skyed 'char ka bzang // 'phrul gyi spyan ldan ma 'gags pa// dam chos thos mnga' kauN+Da n+yi// 'dul ba 'dzin pa nye ba 'khor// spyod mdzes bdud 'dul rta thul ba// ting 'dzin dbang thob ba lang bdag // zhabs 'bring rtag mdzad kun dga' bo// shAkya'i skra 'dreg ming chen po// bslab pa kun 'dzin nor sbyin 'dzin// sbyangs pa'i yon tan ldan gang po// zhal ta'i sku bgres pa 'od srungs// bslab sbyangs yon tan kun ldan pa// nyan thos rnams la phyag 'tshal bstod// rten 'brel don la brten gnas pas// 'phags pa rang rgyal bcu gnyis la// nyon mongs 'joms byed gdung ba sel// ting 'dzin gsal ba snang ba brtsegs// 'khor ba sreg pa 'jigs par byed// 'khor bas mi bsnyengs dpa' bo 'dul// shes pa'i rtsal ldan shes rab mgyogs// 'khor rlung mi bskyod ri bo rgyal// gsung gi sgra dang ldan sgra chen// dmigs pa rtse gcig bse ru ba// nyon mongs skyon 'joms dug sel 'joms// cho 'phrul ldan pa rdzu 'phrul ston// 'jigs pa kun bral seng ge'i sgra// ting 'dzin gsal byed yid myur ba// 'byung dang bzlog la rab zhugs pa// rang rgyal gtso la phyag 'tshal bstod// phyi rol sgo yi nang gnas pa// khro bo srin po'i cha lugs can// sbrul dang mi sdug mgos brgyan pa// stag lpags kyis ni smad dkris shing // khams gsum gsal byed 'jig rten snang // gdul dka' 'dul ba gsum 'dul ba// thugs kyi rang bzhin rdo rje dang // dbyug to 'dzin la phyag 'tshal bstod// ma rungs sdig byed gsum 'jig pa// ma rungs 'joms byed gsum mthar byed// yon tan rang byung rtse gsum dang // be con bsnams la phyag 'tshal bstod// dgos pa sgrub mdzad bdud rtsi 'khyil// srid pa 'joms mdzad be con sngo// gsung gi rang bzhin rgya gram dang // ral gri 'dzin la phyag 'tshal bstod// nyon mongs g.yo med mi g.yo mgon// dbang gi rang bzhin rta mgrin rgyal// phrin las rang bzhin ral gri dang // pad+ma bsnams la phyag 'tshal bstod// phyi yi dkyil 'khor phyi rol du// mu ran dkar po'i nang gnas pa// gling bzhi po ni bri bar bya// shar phyogs lus 'phags zla gam na// lha yi dbang po brgya byin ni// mchan na bde sogs la sogs pa'i// 'khor dang bcas la phyag 'tshal bstod// lho phyogs 'dzam gling sog ka na// 'jig rten mes po tshangs pa dang // btsun mo tshangs ma pho nya mngag // yid 'ong bcas la phyag 'tshal bstod// nub phyogs glang spyod zlum po na// lha chen dbang phyug chen po dang // mchan na dka' zlog la sogs pa'i// 'khor dang bcas la phyag 'tshal bstod// byang phyogs che rgyas gru bzhi na// lha chen gtogs 'dod khyab 'jug dang / mchan na dpal ldan la sogs pa'i// 'khor dang bcas la phyag 'tshal bstod// khor yug nyid la gnas pa yi// 'jig rten skyong ba brgyad po la// 'khor dang bcas la bstod pa ni// mche ba drug pa mdog dkar ba'i// glang chen de ni brgya byin gdan// rol pas 'dug pa gur gum 'dra// mchan na sha tsi u pa si// dbang phyug chen po biSh+Nu dang // b+h+r-i d+gi ri ti dga' byed dang // gzhon nu smin drug tshogs kyi bdag // stobs bzang legs ldan la sogs bstod// lho phyogs gshin rje'i rgyal po ni// ma he'i gdan can g.yon dkur brten// mchan na nag mo 'chi bdag mo// be+e con g.yas na 'dzin pa ste// rdo rje gzhon nu ma dang ni// nam gru ma dang nag mo dang // rdo rje lu gu rgyud sogs bstod// nub phyogs ngos kyi chu lha ni// lus mdog dkar zhing ser ba dang // sbrul gyis lus brgyan chu srin gdan// zhags pa rin chen bsnams pa ste// mtha' yas dang ni 'jog po dang // karko Ta dang ku li ka / nor rgyas bu dang dung skyong dang // pad+ma chu bdag la sogs bstod// byang phyogs gnod sbyin rgyal po ni// gser gyi mdog 'dra rin chen dang // g.yon pa snye ma rta yi gdan// mchan na chung mar bcas pa ste// yang dag shes dang 'brog gnas dang // nor bu bzang po dzam+b+ha la// gang ba bzang po ku be ra// pa ny+tsi ka dang nor lha'i rgyal// 'khor dang bcas la phyag 'tshal bstod// me gzugs kha dog drug ldan pa'i// dkyil na chung ma dang bcas pa// lus dmar ba la ra skyes gdan// gun+d+he dbyug pa 'dzin pa ste// me bzhi dang ni nag pa dang // yang dag shes dang mdun bdar dang // gya gyur 'gyur med a gur dang // g.yon 'dor la sogs phyag 'tshal bstod// lho nub mtshams kyi bden bral ni// yi drags gdan can dmar nag mdog // me 'bar ba ni g.yon na 'dzin// g.yas pa ral gri 'dzin pa ste// lang ka mgrin bcu me stag dang // u pa kar+Ni pur+Na dang // 'jigs shing gsod byed la sogs bstod// nub byang rlung lha'i rgyal po ni// nam mkha'i mdog can sha ba'i gdan// ba dan gyen du bsgreng ba 'dzin// g.yon pa rlung sgye'u thogs pa ste// rnam par snang mdzad sgra gcan 'dzin// sum brtsegs dang ni rab sim dang // lha min he ran ke shu dang // kun du snang sogs phyag 'tshal bstod// byang shar 'byung bo'i bdag po ni// thal ba'i mdog 'dra rta yi gdan// g.yas gnyis rtse gsum a mra dang // g.yon gnyis gun+d+he rag sha phreng // ri dgas rgyal dang skem byed dang // brjed byed dang ni khu tshur can// nam gru srul po dza mi ka / 'dod pa can dang ma dga' byed// bzhin bzangs dang ni gnya' lag can// bya gzugs mig 'chang 'joms pa po// ma mo la sogs phyag 'tshal bstod// khor yug gi ni phyogs bzhi na// bar na gza' rnams brgyad gnas pa// pa ba sangs dang mig dmar gnyis// shar na gnas shing 'khor rnams skyong // smin drug snar ma mgo dang lag // nab so rgyal skag la sogs bstod// phur bu dang ni nyi ma gnyis// lho na gnas shing 'khor rnams skyong // mchu dang gre dang dbo dang ni// me bzhi nag pa sa ri dang // sa ga la sogs phyag 'tshal bstod// zla ba sgra gcan nub phyogs na// gnas shing rang gi 'khor skyong ba// lha mtshams dang ni snon dang snrubs// chu stod dang ni chu smad dang // byi bzhin dang ni gro bzhin te// nub phyogs gza' skar 'khor bcas bstod// gza' lhag spen pa byang phyogs na// gnas shing rang gi 'khor skyong ba// mon gru dang ni mon gre dang // khrums stod khrums smad nam gru dang // tha skar dang ni bra nye dang // gza' skar tshogs la phyag 'tshal bstod// dkyil 'khor gyi ni khor yug gi// mtshams na lto 'phye gnas pa ni// rab brtan dang ni khyus 'gro dang // sbrul mgo shar gnas khyod phyag 'tshal// dge ba'i bar du gcod pa'i bgegs// gnye'u thung spyi'u gtsug sai min te// dar dpyangs dang ni mu rgan dang // 'dre tshogs lho gnas khyod phyag 'tshal// mkha' lding rgyal po nub phyogs na// mkha' lding gser mig ga ru Da// g.yog mang du ma khyod phyag 'tshal// 'byung ba bzhi yi lha chen po// smin par byed pa me yi lha// sdud par byed pa chu yi lha// g.yo bar byed pa rlung gi lha// brtan par byed pa sa yi lha// phyogs bzhir gnas la phyag 'tshal bstod// kun snang dang ba khyem gyi lha// rab brtan blo gros ri yi lha// kun nas 'od zer shing gi lha// kun du blo gros kun dga'i lha// sna tshogs sgo ni nags tshal lha// 'byung po dge ba dur khrod lha// dge ba'i blo gros grong khyer lha// lha tshogs sdud pa phyag 'tshal bstod// las dang mthu stobs cher grags shing // dri za grul bum klu rnams dang // gnod sbyin rnams la dbang sgyur ba// dri za'i rgyal po yul 'khor srung // gtsug phud lnga pa la sogs bstod// grul bum rgyal po 'phags skyes po// grul bum sna mig la sogs bstod// klu yi rgyal po spyan mi bzang // klu chen 'khor dang bcas la bstod// gnod sbyin rgyal po rnam thos sras// gnod sbyin nor 'dzin sogs phyag 'tshal// phyi yi khor yug phyi mtshams na// rgyal ma rnam rgyal mi pham pa// mkha' 'gro ma dang sha za ma// rig sngags 'chang rnams phyag 'tshal bstod// shin tu mi bzad sdug bsngal ba'i// dmyal ba rnams dang yi dags dang // byol song mi yi 'gro ris dang // khor yug sa steng gnas par bgyis// de ltar bstod pa'i rgyal po yis// sngags pas bdag gi snying ga'am// mdun du dkyil 'khor bstod byas te// rdo rje dril 'dzin rdo rje brjod// de nas phyi nas bdag lus las// nam mkha'i dkyil 'khor brtag par bya// de ltar bsgoms mchod stod byed pa// dang po'i sbyor ba'i cho ga'o// dang po'i sbyor ba'i dkyil 'khor gyi cho ga rdzogs so// // de nas chos rnams dngos med par// thams cad stong pa nyid du ni// sems kyis bsgom pa byas nas kyang // gong ma de las ma nyams par// a las zla ba'i dkyil 'khor bsam// sa bon dbus su dam tshig rgya// bsam zhing de bzhin sgrub pa pos// lha yi rnal 'byor tshul bsgyur te// phyag rgyas phyag rgya de byin brlabs// rlung dang me chu de dkyil du// gser gyi sa gzhi bsgom par bya// suM las ri rab chen po bsam// rin chen bzhi las grub pa yi// rgya ni yangs pa gru bzhi la// de dbus sdig pa sbyong ba yi// dkyil 'khor dge ba bsgom par bya// b+hUM las gzhal yas khang pa ni// mdzes pa brtsegs pa bsgom bya ste// gru bzhi pa la sgo bzhi pa// twa ra na bzhis brgyan pa dang // mu khyud lte ba rtsibs ldan pa// sgo glo sgo khyams thams cad dang // de dag grwa la bsam pa ni// rin chen rdo rje mtshan ma dang // dril bu dar 'phan do shal dang // phreng bas rab tu klubs pa dang // dra ba dra phyed mdzes brgyan pa// phyag rgya bzhi yis brgyan pa la// gru bzhi pa ni bsam par bya// de nas dkyil 'khor dbus dag tu// pad+ma'i 'og dang seng ge'i gdan// de steng zla ba'i dbus gnas pa// mi dmigs thugs rje thabs nyid de// chos sku mi gnas snying rje'i ngang // thabs dang shes rab gnyis med pas// 'gro ba bdag sems don du ni// 'byung ba'i rgyu ni sngags kyi gzugs// kun rig rgyal po sprul par bya'o// oM sho d+ha ne sho d+ha ne/ sarba pA paM bi sho d+ha ne/ shud+d+he bi shud+d+he/ sarba karma A ba ra Na bi shud+d+he swA hA/ sngags kyi rgyal po de yis ni// gtso bo bdag po rjes dran nas// sgrib 'joms rnam dag ting 'dzin la// snyoms 'jug sngags ni ched brjod bya// des ni ngan song gsum po yang // pad+ma kha bye bzhin du grol// de nas bdag gi snying ga ru// zla ba'i dkyil 'khor la gnas pa'i// sngags rnams rab tu brjod nas su// ngan song sbyong ba nas brtsams te// rdo rje dril bu'i bar du bskyed// bskyed pa'i sngags ni 'di dag go// na mo b+ha ga ba te sarba durga ti pa ri sho d+ha ni rA dzA ya/ ta thA ga tA ya ar+ha te saM myak+saM bud+d+hA ya/ tad+ya thA/ oM sho d+ha ne sho d+ha ne/ sarba karma A ba ra Na bi sho d+ha ne swA hA/ zhes sngags de brjod par bya'o// de nas rim pa de yis ni// lha rnams gang yin dbyung bar bya// oM sho d+ha ne sho d+ha ne/ sarba a pA ya hUM/ zhes pa'i sngags rang gi snying gar bsgom par bya ste/ kun nas 'od zer sna lnga ni// rang gi sgo nas dbyung bar bya// sngags kyi 'od zer snang ba yis// khams gsum 'gro la phog byas pa// ngan song sdug bsngal zhi bar bya// 'od de slar yang snying gar 'dus// sngags dang 'od zer 'dus byas pas// gzugs rdzogs bskyed nas spro bar bya// mdun phyogs pad+ma zla ba la// de bzhin gshegs pha ngan song sbyong // nyon mongs sdug bsngal zhi don du// snying las spros nas gzhag par bya// zla ba ltar ni snum pa la// ba mo'i mdog ltar dkar ba yi// sa gnon phyag rgya yang dag ldan// glang po'i gdan la bzhugs pa'o// gong gi bye brag thams cad kun// 'od zer 'phro 'di'i sbyor ba yis// thugs las byung ba'i lha tshogs pa// rang rang sngags las sku sprul bya'o// oM sho d+ha ne sho d+ha ya/ sarba a pA yA s+t+waM/ g.yas su rin chen me tog ni// mchog sbyin rgya can rta la gnas// pad+ma zla ba'i gdan nyid du// mdog sngon thugs las spros nas dgod// oM sho d+ha na sho d+ha ya sarba a pA ya hriH/ rgyab tu shAkya thub pa ste// ting 'dzin phyag rgya yang dag ldan// rma bya'i gdan la yang dag gnas// pad+ma'i dbus thugs spros nas dgod// oM sho d+ha ne sho d+ha ya sarba a pA ya aH// g.yon du me tog cher rgyas te// sku ljang mkha' lding la gnas la// skyabs sbyin rgya can pad zla yi// dkyil na thugs las phyung ste gnas// hUM trAM hrI aH bzhi po las// lha mo spyan dang mA ma kI// dkar mo sgrol ma rnam pa bzhi// rang gi rigs bzhin dbyung bar bya// hUM dzaHhoHd+hu bzhi po las/ rdo rje sems dpa' rgyal po las// rdo rje chags pa legs pa bzhi// rdo rje lcags kyu mda' khu tshur// pad zla'i dbus thugs la ni dgod// trAM r+yaM b+h+ri hA bzhi po las// rdo rje rin chen rdo rje 'od// rdo rje rgyal mtshan rdo rje bshad// pad zla'i dbus na rin chen dang // nyi ma rgyal mtshan so bsnams pa// thugs las phyung nas dgod par bya// hriHd+hiHkruM b+ha bzhi po las// rdo rje chos dang rnon po dang // rdo rje 'khor lo smra ba rnams// pad+ma ral gri 'khor lo ljags// thogs nas zla pad gong ltar dbyung // kaM raM k+ShaM saM bzhi las ni// las dang srung dang gnod sbyin brten// rgya gram go cha mche khu tshur// de kun sna tshogs pad+ma dang // zla ba'i dbus su shes par bya'o// hUM trAM hrIHaHzhes bya bas/ sgeg mo la sogs rnam bzhi po// phyung nas gra'i cha rnams la// pad gnas zla ba'i gdan la dgod// spos la sogs pa bzhi po yang // sgeg sogs rnams dang mthun pas na// phyag sogs gdan sogs brtag pa'o// oM sarba saM skA ra pa ri shud+d+ha d+harma te ga ga na sa mung+ga te swa b+hA ba bi shud+d+he ma hA na ya pa ri bA re swA hA/ sngags de yis ni dbyung bar bya// byams pa la sogs sems dpa' rnams// pad+ma zla ba'i dbus dag tu// sems dpa'i skyil mo krung gis bzhugs// byams pa 'jam dpal spos glang po// de bzhin ye shes tog dang bzhi// klu yi me tog gun+d+he dang // ut+pal spos glang rgyal mtshan 'dzin// bzang skyod don yod mthong ba dang // blo gros mi zad spobs brtsegs bzhi// rin chen 'bar ba pad+ma bum// pad tog rin chen brtsegs pa rnams// mthu chen thob dang ngan song 'dren// mya ngan kun 'joms dra ba can// za ma tog dang lcags kyu dang // be con rin chen dra ba 'dzin// zla ba'i 'od dang bdud rtsi 'od// nam mkha' mdzod dang kun du bzang // pad steng zla tshes bum pa dang // be con snye ma 'dzin pa'o// ngan song sbyong dang mun pa sel// sdug bsngal 'joms dang srid mtsho sgrol// phyag mtshan rdo rje dkar 'dzin te// pad+ma zla ba'i dbus na bzhugs// rin chen mdzod dang dge blo gros// don mthun yid 'ong dran stobs mchog // yon tan rang bzhin rin chen 'dzin// pad+ma zla ba'i dbus na bzhugs// dge ba'i 'byung gnas legs pa'i tog // srid pa'i mtsho sgrol bde ba 'byung // gsung gi rang bzhin bde ba 'dzin// pad+ma zla ba'i dbus na bzhugs// brtson 'grus mi ldog yon tan mdzod// the tshom yid myur nga ro snyan// phrin las rang bzhin rgya gram 'dzin// bad gnas zla ba'i dbus na bzhugs// dzaHhUM baM hoHbzhi yis ni/ lcags kyu zhags pa lcags sgrog dang // dril bu bsnams nas pad zla yi// dbus na sems dpa'i skyil krung bzhugs// de ltar rnam par bsgom pa ni// dkyil 'khor rgyal mchog ting 'dzin no// dkyil 'khor rgyal mchog ces bya ba'i ting nge 'dzin gnyis pa'o// // de nas las kyi rgyal mchog ni// gsang ba sngags kyi 'od zer gyis// 'gro ba ngan 'gro las skyabs phyir// zhe sdang la sogs rnam pa lnga// ye shes lnga yis ngang bcom ste// dmyal ba yi dags byol song sogs// dkyil 'khor kun du bzhugs pa yis// 'bras bu ngan song las thar mdzad// rigs kyi dbang gis kun rdzob pas// so so re re gsung ba min// des na las kyi rgyal mchog go// las kyi rgyal mchog ces bya ba'i ting nge 'dzin gsum pa'o// na mo b+ha ga ba te sarba durga ti pa ri sho d+ha ne rA dzA ya/ ta thA ga tA ya/ ar+ha te saM myak+saM bud+d+hA ya/ tad+ya thA/ oM sho d+ha ne sho d+ha ne/ bi sho d+ha ne bi sho d+ha ne/ sarba pA paM bi sho d+ha ne shud+d+he bi shud+d+he sarba karma A ba ra Na bi sho d+ha ne swA hA/ lha rnams kun gyi sngon du ni// sngags de shin tu brjod par bya'o// de nas sngags dang phyag rgya rnams// go rims bzhin du bshad par bya// thugs rjes bskul ba'i thugs mnga' ba'i// rgyal ba kun gyis byin gyis rlobs// dam tshig phyag rgya thams cad ni// bsngags pa rdo rje las byung ste// ting 'dzin phyag rgya la gnas pa// phyag rgya 'di ni rig pa'o// rdo rje bsdams pa gung gnyis bsgreng // mthe bong mthe'u chung gnyis gyen brkyang // mdzub gnyis pad+ma ltar bkug pa// ngan song rnam par sbyong ba po// de las mdzub gnyis rin chen byas// rin chen tog gi phyag rgya'o// mthe'u chung mthe bo so sor mnyam// lhag ma brkyang ba shAkya thub// de las lag g.yon dkur byas la// mi 'jigs sbyin par bya ba ni// phyag rgya 'di ni cher rgyas kyi'o// bcings pa mdzub gnyis mig tu bya'o// chung ngu srin lag nad bu bsnol// gung mo mnyam par bsgreng ba ni// sangs rgyas kyi ni yin par gsungs// sbyar ba gung mo gnyis bsgrengs nas// mdzub gnyis ngos la sbyar byas nas// rtse gsum tshul du byas pa ni// mA ma kI yi phyag rgya'o// lag pa thal mo sbyar ba las// gung mo pad+ma 'dra ba las// phyag rgya 'di ni gos dkar ma'o// sbyar ba gung mo gnyis bsgreng la// mdzub gnyis rgyab nas dkris byas te// mthe bong gung sbyar ut+pa la// phyag rgya 'di ni sgrol ma'o// phyag rgya rdo rje bsnams pa las// mdzub gnyis rdo rje brkyang ba ni// rdo rje sems dpa'i phyag rgya'o// de las mdzub mo g.yas bkug pa// rdo rje rgyal po'i phyag rgya'o// de las mdzub mo gnyis mnyam ste// dang po bcag pa chags pa'i 'o// de las mdzub gnyis slar bkug ste// se gol gtogs pa legs pa'i 'o// de las par ma'i tshigs bcag pa// rin chen rdo rje gang yin pa'o// de las sor mo 'od zer ltar// bkyed pa rdo rje gzi brjid do// de las spyi bor bzhag pa ni// rdo rje rgyal mtshan phyag rgya'o// de las phab nas kha ru ni// bzhag pa rdo rje bzhad pa'o// bcings la mdzub gnyis pad+ma ltar// phyag rgya de ni chos kyi'o// mdzub gnyis dang po'i tshigs bcag pa// phyag rgya 'di ni rnon po'i'o// mdzub gnyis gdu bu ltar byas pa// rdo rje 'khor lo'i phyag rgyar bshad// de las mdzub gnyis pad+ma yi// 'dab 'dra byas pa smra ba'i'o// de las mdzub gnyis bskyed byas pa// las kyi rdo rje'i phyag rgya'o// de las mdzub gnyis par bkyed de// mgrin par 'khyud pa bsrung ba'o// de las rtse mo slar bkug ste// mche ba ltar byas gnod sbyin no// de las mdzub gnyis nang bkug ste// rab tu bsdams pa khu tshur ro// rdo rje bsdams pa dam byas pa// mthe bong gnyis gshibs sgeg mo'i'o// de las kha las mdun du ni// lag ba brkyang ba phreng ba ma'o// thal mo sbyar ba kha drung nas// phar drang ba ni glu ma'o// gar las rdo rje thal mo ni// spyi bor bzhag pa gar ma'i'o// bsdams pa thur blugs bdug pa ma'o// bsdams pa gyen gtor me tog go// mtheb bsnyams mdun 'dzin mar me'o// rdo rje bsdams kyang byug dri'o// mdzub gnyis bkug pa lcags kyu'o// mdzub bkug rtse sprad zhags pa'o// mdzub gnyis 'khyud pa lcags sgrog go// rab tu bskyod pa dril bu'o// rdo rje khu tshur bcings byas te// mdzub mo dbus ma rab mnan nas// me tog tshul byas byams pa'o// de las ut+pal ltar byas pa// 'jam dpal gyi ni yin par bshad// g.yon pa khu tshur dkur brten nas// glang chen po yi tshul lta bur// g.yas pas byas pa spos glang po// g.yon pa khu tshur dkur brten nas// g.yas pa dku ru bzhag nas su// rgyal mtshan 'dzin pa ye shes tog // lag gnyis snying ga'i phyogs nyid du// pad+ma dgyes pa bzad skyong ngo // bsgreng nas mdzub mtheb 'khyud pa ni// don yod spyan gyi phyag rgya'o// de las mdzub mo rin po che// 'bar ba ltar byas blo mi zad// g.yon pa lte bar bzhag nas su// de steng g.yas gzhag spobs pa brtsegs/ snye ma rin chen za ma tog // mthu chen thob pa'i phyag rgya'o// rdo rje khu tshur bcing ba las// mdzub mo brkyang bar byas pa ni// ngan song sbyong ba'i phyag rgya'o// g.yon pa'i khu tshur dkur brten nas// g.yas pa be con tshul byas pa// mya ngan kun 'joms phyag rgya'o// g.yon pa'i khu tshur gnyis bcings te// go cha'i tshul du bcings nas su// nu ma gnyis la bcings pa ni// dra ba'i 'od kyi phyag rgya'o// g.yon pa'i khu tshur dkur brten nas// g.yas pa khu tshur glo ru yang // mthe bo mthe'u chung brkyang byas nas// zla tshes tshul byas zla 'od rgya// lag pa gnyis kyis bum pa ni// 'dzin tshul bdud rtsi 'od kyi'o// snying gar g.yon pa'i khu tshur gzhag // g.yas pa steng bskor nam mkha'i mdzod// g.yon pa khu tshur dkur brten nas// rin chen khu tshur g.yas pa ste// kun bzang dam pa'i phyag rgya'o// lag pa thal mo sbyar ba las// gung mo srin lag rtse mnyam bsgreng // mthe chung gnyis ni nang du gzhug // mdzub mo gnyis ni bkug byas la// mthe bong gnyis ni de ngos la// bcar ba byang chub spyi yi'o// thal mo mnyam du sbyar ba las// snying gar bzhag pa nyan thos kyi'o// g.yon pa'i khu tshur nang bstan te// mdzub mo mthe bong rtse sbyar bsgreng // g.yas pa srin mtheb sbyar bsgreng sprad// rang rgyal rnams kyi phyag rgya'o// rdo rje bsdams pa dam bcas la// mdzub mo mthe'u chud gshibs te bsgreng // mthe bong ngos bcar gsum snang gi'o// de nyid las ni mthe'u chung gnyis// bsnol ba 'jig rten gsum 'dul gyi'o// de gnyis las ni mthe bong gnyis// nang du bcug pa gsum 'jig go// de nyid las ni mthe'u chung bsgreng // snga ma bzhin byas gsum mthar byin// de las mtheb gnyis rtse sprad de// bsgreng pa mi g.yo mgon po'o// de las gud gnyis gshibs te bsgreng // chung gnyis nang du lug rgyud sbrel// mdzub mo dang ni srin lag gnyis// gshibs te bsgreng ba bdud rtsi 'khyil// de las mdzub mo gung mo gnyis// snga ma bzhin du gzhag byas la// lhag ma bsnol ba be con sngo// de nas mdzub mo gshibs te bsgreng // lhag ma 'od zer 'phro byas pa// rta mgrin rgyal po'i phyag rgya'o// dam tshig phyag rgya de dag kyang // phal cher bsdams pa las byung bas// bsdams pa las ni bcing par bya// de ni dam tshig phyag rgya'o// de nas las kyi phyag rgya bsnams// mdor bsdus rab tu bshad par bya// g.yon pa lte bar gzhag pa la// g.yas pa rdo rje 'dzin tshul ba// de bzhin gshegs pa'i phyag rgya'o// ngan song sbyong ba la sogs bzhi// sa gnon mchog sbyin ting nge 'dzin// mi 'jigs la sogs go rims bzhin// bsgyings nas rdo rje dril 'dzin dang // lcags kyu g.yas na 'dzin pa dang // mda' 'phangs tshul dang se gol dang // mdzub mtheb phrad par 'dzin pa dang // khu tshur gshibs pa nyi ma'i'o// khu tshur g.yon thogs gru mo gzugs// kha yi phyogs su gzhag pa'o// g.yas kyis g.yon pa 'byed pa dang // ral gri gnyis kyis dpung par 'dzin// khu tshur gshibs te snying gar bskor// kha yi thad ka nas drangs dang // khu tshur gnyis ni gar byas te// 'gram pa g.yas g.yon gzhag par bya// de nas yang bskor spyi bor gzhag // spyi bor ba krol ba las kyi'o// khu tshur go cha'i tshul byas dang // de las mthe chung mche ba dang // khu tshur gnyis ni mnan pa'o// de las dku g.yas g.yon pa las// bzhag nas 'gying ba sgeg mo'o// phreng ba 'dzin pa phreng ma'o// kha nas 'byung tshul glu ma'o// gar du byas pa gar ma'o// de las khu tshur thur du ni// blugs la spos ltar 'dug pa'o// gyen du 'thor ba me tog go// mdun du gshibs pa mar me'o// khu tshur rtse sprad brang la ni// nyug ba de ni dri chab ma'o// khu tshur gnyis kyi rgyab sbyar la// mthe'u tshud mdzub gnyis so so ru// 'khyud pa de ni lcags kyu'o// de las mdzub gnyis rtse sprad la// gdu bur byas pa zhags pa'o// de las gung mo mtheb sprad la// lu gu rgyud ltar byas pa las// lhag ma bsdus pa lcags sgrog go// de las mdzub gnyis 'khyud pa la// khu tshur mnan bskyod dril bu'o// de bzhin phyag mtshan med pa dang // gnyis su phye ba byas pa ni// byang chub sems dang nyan thos dang // rang sangs rgyas pa thams cad kyi// las kyi phyag rgyar shes par bya// rdo rje 'dzin tshul dbyug to 'phyar// rtse gsum be con rgya gram dang // dgra sta ral gri pad+ma bsnams// khro bo las kyi phyag rgya'o// lce la bad zla'i dkyil nyid du// gong bu bstan pa'i sngags de dag // bkod nas bzlas pa byas pa ste// chos kyi phyag rgyar bstan pa'o// ji ltar bstan pa bsgom pa dang // phyag rgya phyag mtshan 'dzin pa dang // byang chub sems dpa' thams cad kyi// phyag rgya che zhes bya ba yin// de la phyag mtshan med pa ni// las kyi phyag rgyar shes par bya// mthe bong mthe'u chung rtse sprad de// lhag ma gsum ni rdo rjer byas// de ni brgya byin phyag rgya'o// g.yon pa pad+ma kha 'dzums dang // g.yas pa'i gung mdzub bsgreng bas ni// smrang 'don ltar byas tshangs pa'o// g.yon pa rab tu bgrad de bsgreng // g.yas pa rtse gsum gtogs 'dod do// pi wang g.yon logs yul 'khor srung // mthe bong mthe chung sbyar byas 'phags// mdzub mo zhags pa spyan mi bzang // mthe bo ne'u le'i sna 'dra ni// rnam thos sras kyi yin par bshad// g.yon pa thod pa thogs pa ltar// sor mo yid bsdus dbang phyug go// thal mo khong stong sbyar ba las// gung gnyis bsgreng la mdzub gnyis dgug // mthe bong steng bzhag lha rnams so// g.yas pa be con ltar byas la// g.yon pa mgo thod ces byas pa// gshin rje mo yi phyag rgya'o// g.yas pa zhags 'dzin tshul byas te// g.yon pa sbrul gyi gdengs kar bya// chu lha 'khor bcas phyag rgya'o// g.yas pa snye ma 'dzin pa dang // g.yon pa mdzub mo bkug pa ni// gnod sbyin 'khor bcas phyag rgya'o// g.yas thal brkyang byas mthe bo dgug // smrang 'don lta bur bya ba dang // g.yon pa gun+b+he 'dzin pa ni// me lha 'khor bcas phyag rgya'o// g.yas pa ral gri 'dzin pa dang // gung mo srin lag mthil bkug pa// bden bral srin po'i phyag rgya'o// g.yas ba dan tshul byas nas// g.yon pa pi bang thogs pa ni// rlung lha 'khor bcas phyag rgya'o// g.yas pa phreng ba 'dzin pa dang // g.yon pa zhags mig ltar byas pa// dbang ldan 'khor bcas phyag rgya'o// thal mo mnyam du sbyar ba ni// pa ba sangs dang mig dmar ro// kha thad mdzub bsgreng phur bu'o// lag g.yas thal bgrad nyi ma'o// zla ba g.yon pa bgrad pa'o// glang sna chu srin 'dra sgra gcan// se gol rtag gtogs lag pa la// spen pa dbyug pa 'dzin ltar bya// lag pa gnyis kyi mkhrig ma bsnol// bkan te g.yas pa steng phyung nas// sor mo spro zhing bsdu ba ni// rgyu skar spyi yi phyag rgya'o// 'jig rten pa ni thun mong du// thal mo brkyang par bya ba dang // yang na thal mo pad+mar bya// 'jig rten spyi yi phyag rgya'o// gong du ji ltar bshad pa yi// phyag rgya chen po bsgom pa ni// thugs kar rdo rje bsgom pa ni// phyag rgya chen po'i cho ga'o// de nas lha rnams thams cad kyi// dkyil 'khor sngags ni bstan bya ste// dang por bdag byin brlab pa'i sngags// rdo rje phyag rgya bcings nas dgod// oM sarba bdi badzra a d+hi tiSh+Tha dz+nyA na sa ma ye hU~M/ snying ga mgrin pa dpral ba dang // smin mtshams mdzod spu rna ba gnyis// mgo bo gtsug phud dpung pa gnyis// sna dang rked pa pus mo bol// long bu gnyis dang mig gnyis dang // gsang ba'i gnas su byin gyis brlabs// oM sho d+ha ne sho d+ha ya sarba a pA ya a na ya hUM// ngan song las 'dren pa'o// oM sarba bita sarba pA paM bi sho d+ha ne hUM/ sdig pa dag par bya'o// oM sarba bdi tra tha/ sdig pa dral ba'o// oM sho d+ha ne sho d+ha ne/ sarba pA paM bi sho d+ha ne/ shud+d+he bi shud+d+he/ sarba karma A ba ra Na bi shud+d+he swA hA/ kun rig gi'o// oM sho d+ha ne sho d+ha ya/ sarba a pA ya hUM/ ngan song sbyong ba'i'o// oM sho d+ha ne sho d+ha ya/ sarba a ba ya/ sarba swa twe b+h+yaHhUM trAM/ rin chen me tog gi'o// oM sho d+ha ne sho d+ha ya/ sarba a pa ya bi sho d+ha ne hrIH/ shAkya thub pa'i'o// oM sho d+ha ne sho d+ha ya/ sarba a pa ya ni sho d+ha ya/ tra tha aH/ me tog cher rgyas kyi'o// oM sho d+ha ne hUM// sangs rgyas spyan gyi'o// oM sho d+ha ne trAM/ mA ma kI'i'o// oM sho d+ha ne hrIH/ na bza' dkar mo'i'o// oM sho d+ha ni aH/ sgrol ma'i'o// sarba bid badzra satwa hUM/ sarba bid badzra satwa dzaHsarba bid badzra sa tra hoH/ sarba bid badzra satwa d+huH/ rdo rje sems dpa' rgyal po chags pa legs pa rnams rim pa bzhin no// trAM R+YaM b+h+ri hA/ rdo rje rin chen gzi brjid rgyal mtshan bzhad pa rnams rim pa bzhin no// hrIHd+hIHkruM b+ha la sogs rdo rje chos dang // rnon po dang 'khor lo dang / smra ba rnams rim pa bzhin no// kaM raM k+ShaM saM bzhi las rdo rje las dang / srung ba dang / gnod sbyin dang khu tshur rnams rim pa bzhin du sbyar ro// oM sarba bdi ma hA badzro d+b+ha ba dA na pA ra mi ta pU dze hUM/ sgeg mo'i'o// oM sarba bdi ma hA badzrod+b+ha ba shI la pA ra mi tA pU dze trAM/ rdo rje phreng ba ma'i'o// oM sarba bdi ma hA badzro d+b+ha ba k+ShAn+ti pA ra mi tA pU dze hrIH/ glu ma'i'o// oM sarba bdi ma hA badzrod+b+ha wa bIR+ya pA ra mi tA pU dze aH/ gar mkhan ma'i'o// oM sarba bti sarba a pA ya/ d+ha ma d+ha ma d+hu pA ya d+h+yA na pA ra mi tA pU dze hUM phaT/ spos me ma'i'o// oM sarba bti sarba a pA ya puSh+pA bi lo ka ni pradz+nyA pA ra mi tA pU dze trAM/ me tog ma'i'o// oM sarba bti sarba a pA ya dz+nyA na A lo ka ka ri pra Ni d+hi pA ra mi ta pU dze hrIH/ mar me'i'o// oM sarba bti sarba a pA ya gan+d+ha bi nA sha ni badzra gan+d+ho pa ya pA ra mi tA pU dze aH/ dri chab ma'i'o// oM sarba bdi na ra ka A kaR+Sha Ni hUM phaT/ rdo rje lcags kyu'i'o// oM sarba bti sarba na ra ka u d+ha ra ni hUM phaT/ rdo rje zhags pa'i'o// oM sarba bti sarba na ra ka ban+d+ha mo tsa ni hUM phaT/ rdo rje lcags sgrog gi'o// oM sarba bti sarba na ra ka g+haN+Ta bi sho d+ha ni hUM phaT/ rdo rje dril bu'i'o// oM mai tri ha ra Na swA hA/ byams pa'i'o// oM many+dzu shrI swA hA/ 'jam dpal gyi'o// oM gan+d+ha hasti swA hA/ spos kyi glang po'i'o// oM dz+nyA na ke tu ba ti hUM/ ye shes tog gi'o// oM b+ha dra ba ti ha ra pA la hUM/ bzang skyong gi'o// oM a mo g+ha ha ra she hUM/ don yod par mthong ba'i'o// oM ak+Sha ya hUM karmA ba ra Na bi sho d+ha ne swA hA/ blo gros mi zad pa'i'o// oM pra ti b+ha ne pra ti b+hAn ku re swA hA/ spobs pa brtsegs pa'i'o// oM s+thA me s+thA me ma hA s+thA me pA ti hUM/ mthu chen thob kyi'o// oM sarba a pA ya dza ha sho d+ha ne hUM/ ngan song kun 'dren gyi'o// oM sarba sho ka ta mo nir g+ha te na ma ti hUM/ mya ngan kun 'joms kyi'o// oM dz+wa la ni ma hA dz+wa la ni swA hA/ dra ba can gyi'o// oM tsan+d+ra bya ba lo ki te swA hA/ zla 'od kyi'o// oM a mi ta pra b+ha ba ti hUM/ bdud rtsi 'od kyi'o// oM ga ga na lo tsa ne hUM/ nam mkha' mdzod kyi'o// oM sa man+ta b+ha dra hUM/ kun du bzang po'i'o// oM bo d+hi satwa sarba saM skA ra pa ri shud+d+ha d+harma te ga ga na sa mud+ga te swA hA/ byang chub sems dpa' thams cad kyi'o// oM sarba mu ne b+h+yaHpa ri shud+d+he ga ga na sa ma naM swA hA/ nyan thos kyi'o// oM na mo bud+d+ha bya ba lo ki te shud+d+ha ga ga na sa ma ye swA hA/ rang rgyal gyi'o// oM trai lo kya ki ra hUM phaT/ 'jig rten gsum snang gi'o// oM trai lo kya da ma ka hUM phaT/ gsum 'dul gyi'o// oM trai lo kya nA sha hUM phaT/ gsum 'jig gi'o// oM trai lo kya an+ta hUM phaT/ gsum mthar byed kyi'o// oM kA na ha ni hUM phaT/ mi g.yo mgon no// oM a mr-i te hUM phaT/ bdud rtsi 'khyil pa'i'o// oM kA la daN+Da hUM phaT/ be con sngon po'i'o// oM hrIHhUM phaT/ rta mgrin gyi'o// oM in+d+rA ya swA hA/ brgya byin 'khor bcas kyi'o// oM brah+ma Ne swA hA/ tshangs pa'i'o// oM ga Na pa ti hUM/ gtogs 'dod kyi'o// oM baiSh+Na bi ye swA hA/ dbang phyug chen po'i'o// oM de ba ga Ne b+h+yaHswA hA/ lha thams cad kyi'o// oM be+e ba swa da ma tri b+h+yaHswA hA/ gshin rje 'khor dang bcas pa'i'o// oM be ru Na ye nA ga ga Na b+h+yaHswA hA/ chu lha 'khor dang bcas pa'i'o// ku be ra yak+Sha ni b+h+yaHswA hA/ gnod sbyin 'khor bcas kyi sngags so// oM ag+na yi ku tsi ku tsi swA hA/ drang srong rnams kyi'o// oM nai r+r-i t+ya rAk+Sha sa b+h+yaHswA hA/ srin po 'khor bcas kyi'o// oM bA ya be a sU ra ga Ne b+h+yaHswA hA/ rlung lha 'khor dang bcas pa'i'o// oM ru dra ak+Sha b+hU ta ga Ne b+h+yaHswA hA/ dbang ldan 'khor bcas kyi'o// oM pr-i s+thi b+h+yaHswA hA/ sa'i lha mo'i'o// oM gra he pra b+hA dz+yo ti sa ya nak+Sha tra ni rnA da ni swA hA/ gza' dang rgyu skar spyi'i sngags so// oM ma ho ra ga ga Ne b+h+yaHswA hA/ lto 'phye rnams kyi'o// oM kuM b+haN+Da pU ta un+ma dA pa sma ra a ma ostAr ga Ne b+h+yaHswA hA/ 'dre spyi'i'o// oM ga ru Da ga Na b+h+yaHswA hA/ nam mkha' lding spyi'i'o// oM ag+ne swA hA/ me lha'i'o// oM ba ru NA ya swA hA/ chu lha'i'o// oM bA ya be swA hA/ rlung lha'i'o// oM pa Ta la swA hA/ sa bdag go// oM sarba de ba ta swA hA/ khyim lha la sogs pa thams cad kyi'o// oM hri swA hA/ mkha' 'gro ma'i'o// de dag ni sngags su gsungs pa'o// ting 'dzin sngags dang phyag rgyar ldan// nyin re ting 'dzin gsum po ni// bdag dang lha sbyor bsgom par bya// de nas bdag nyid der gsal nas// rgyas 'debs bzhi dang ldan pa la// dkyil 'khor sgo ni dbye byas nas// dkyil 'khor yongs su bskyed par bya// oM sarba bdi badzra tsakra hUM/ 'khor lo dang ldan phyag rgya bya// dkyil 'khor bskyed sngags phyag rgya'o// de nas gtso bor bdag sbyor bas// dpung par se gol gdab byas la// dzaHhUM baM hoHsa spyan drang ngo // de nas nye reg 'thor 'thung dang // zhabs bsil ba ni dbul bar bya// mchod pa rnam pa sna tshogs mchod// de rjes bstod pa bya ba ni// mnyam med mi g.yo chos mchog can// thugs rje'i bdag nyid 'gro sdug sel// yon tan dngos grub sbyin mdzad pa// dri med mnyam nyid dam pa bstod// yon tan phra mo tshad med de// nam mkha' dang yang bskrun yod min// dngos grub mnyam med dpe bral ba// 'gro la nges par stsol mdzad bstod// rtag tu dri med thugs rje 'byung // smon lam sgrub pa 'gag med can// 'gro ba'i don brtson mtha' yas pa// bdag nyid rtag tu snang la bstod// tshad med tshad bral yongs rdzogs pa'i// bde gshegs go 'phang de brnyes kyang // thugs rje'i spyod pa 'gag med 'gyur// bzang po shin tu mchog ldan bstod// mchog sbyin nang na mchog brnyes pas// kun la dngos grub mchog thob mdzad// mgon po dus gsum sgrib med pa// dngos grub dam pa stsol bstod do// bstod pa'i rgyal po 'di dag gis// lan cig tsam yang bstod byas pas// sangs rgyas kun gyis dbang bskur zhing // bde gshegs thams cad 'grub par 'gyur// de ltar ting 'dzin bya ba ni/ lo'am lo phyed zla gcig bya// de lhar grub nas rdul tshon brtsams// de yis bsod nams tshogs bsgoms pa// sngon du bsnyen pa'i cho ga'o// // de nas rdul tshon mgo rtsom ste// gong du bshad pa'i gnas dag tu// sa ni gzung ba'i las bya ste// sa bdag sa srung la sogs dang // sa yi lha mo rnams la ni// dkyil 'khor dang ni sbyin sreg gi / dkyil 'khor bya ba'i don du ni// dam tshig 'di ni bsgrags par bya// sa la rgyu ba'i lha kun dang // gang zhig sa la brten kun dang // byams pa'i sems su gnas pa ni// kun dga'i don du zhu zhing gnas// de nas ji ltar 'tsham pa bzhin// pus nub tsam du brko byas la// gyo mo la sogs bsal bar bya// spyan dang gnod sbyin 'khyil pa yi// sngags kyi chu yis gtor bar bya// de ltar sa ni bzung nas su// slob dpon khru yis brtag byas la// che chung rim pa gang yin pas// sa de yang dag gzung bar bya// de ni sa sbyang ba'i cho ga'o// // de nas gos rgyan bgos byas te// dri zhim chu yis lus bkrus la// rdo rje gnod sbyin ting 'dzin du// zhugs nas rdo rje 'chang ba'i gtso// thugs las phyung ste skad cig mas// mig la nyi ma zla ba'i 'od// rkang pa bor ba rdo rjer bsam// lag gnyis rdo rje dril bzung la// yi ge hUM gi sgra bsgrags te// g.yas nas bskor la deng zhes brjod// mtshams dang dra ba ra ba dag // bdud dang sdang ba bzlog par bya// de nas phur bu byin brlabs nas// phur bu sngags kyis gdab par bya// de nas skud pa rim lnga yi// kha dog bzhin du bsam byas la// 'khor los sgyur bas g.yog la gtad// de nas thig skud bsgril bar bya// de nas gser gyi gzhong pa ru// rigs kyi sngags kyis btab nas su// mchod dang bstod pa rdzogs par bya// de nas thig gdab brtsam pa ni// las dang bya bas gdab pa ste// byin gyis brlabs pa'i sngags bstan pa// oM badzra sU tra A kaR+Sha ya maN+Da la hUM/ zhes so// gdab pa'i 'gro stangs bskor ba ni// rgyud dang man ngag bzhin du bstan// byin brlabs byas pa'i gnas de ru// phyi yi dkyil 'khor bri bar bya// dbus kyi cha ni gdab bya ba// srad bu brgyad dang ldan pa yi// lte bar bcas shing rtsibs bcu drug // rim pa gsum dang ldan pa yi// rtsibs ni nyis 'gyur nyid du bya// sgo bzhi rta babs bzhi ldan pas// them skas dang ni 'khor lo dang // lda ldi la sogs brgyan pa ru// seng ge ba glang rnams kyis brgyan// de ltar legs par brtags byas nas// tshon rtsis bri ba brtsam par bya// de ltar byas pa'i 'og nyid du// de nas sbyor ba gsum bsgoms la// lha yi gnas su tsan+dan sogs// lha yi gnas ni bya ba'o// de la me tog phul byas la// rang rang gsang sngags mang bzlas te// de nas mchod pa'i rim pas mchod// dbus kyi gtso bo'i gsang sngags kyi// rnam rgyal bum pa gdab par bya// de nas phur bu phyang nas su// kha dog lngas ni dgang bar bya// dbang ldan mtshams nas bri bya ste// dkar sngo dmar dang de bzhin ljang // nang du ser po btang byas la// de nas yang ni mchod pa dbul// de nas dkyil 'khor 'degs par bya// sor mo gyen du rtse sprad 'degs// de yi sngags ni 'di dag go// oM sarba bdi a d+hi tiSh+Tha hUM/ zhes so// rdul tshon bri ba'i cho ga'o// // de ltar byas zin 'og tu ni// de bzhin mchod pa rnam lnga yis// bum pa sta gon gnas par bya// bum pa dkar zhing che ba dang // kha yangs legs shing mgrin pa mtho// dri chus yongs su bkang nas su// kha rgyan yal ga shing gis byas// 'bru lnga sman lnga rin chen lnga// snying po lnga dang ldan par bya// me tog phreng bas bcing byas te// ras kyis mgul la dkris byas la// ku sha sngon pos gdan byas pa// gdugs dkar gyis ni brgyan pa ste// rang rtags mtshan ma bri byas la// ba dan lnga dang ldan pa ni// go rims bzhin du gzhag par bya// til dang so ba spos dang ni// tsan+dan me tog dkar po dang // 'o ma yis ni yon chab snod// bkang la mdun du gzhag par bya// de bzhin spos kyis bdug nas su// sngags dang phyag rgyas brtan par bya// rang rang sngags kyis btab pa yi// de kho na yi phyag rgya bya// rgyas 'debs bzhi dang ldan pa la// nye reg 'thor 'thung yon chab dbul// sngags pa rdo rje dril ldan pa'i// lag pa g.yas pas reg nas su// chu la brgya rtsa brgyad du gdab// de nas lha de zhu byas te// byang chub ye shes chu ru gyur// bum pa sta gon la gnas pa'o// // de nas sngags pa grub 'dod pas// sbyin sreg las ni brtsam bya ste// bcu phyed mchod par ldan pa yis// dkyil 'khor chen po'i shar phyogs su// zhi ba'i sbyin sreg brtsams par bya// rab tu dkar ba'i sa gzhi la// rgyar ni khru gang zabs su yang // sor ni bcu gnyis brkos byas la// de dbus rdo rje sor brgyad gzhag // thab khung gi ni steng nyid du// sor bzhi rab tu dor byas la// 'phangs dang rgyar ni sor bzhi yis// mnyam par rab tu byas pa la// rab tu rdo rje rtse gsum mtshan// ba yi lci ba ma lhung dang // sa gzhi dkar bas byug par bya// rdo rje gnod sbyin sngags btab pas// bgegs ni bskrad cing gsad par bya// 'o ma yod pa'i yam shing gis// gtsubs pa'i me yis sbar bar bya// ji ltar me lha spyan drangs nas yon chab nye reg 'thor 'thung gnyis// gtor nas 'bar la de thim bya// phyag rgya 'khor lo dang ldan pas// mdun du bzhag la blta bar bya// de nas me yi dbus su ni// dkyil 'khor lha rnams bsgom par bya// rdo rje khu tshur rab bcings te// mdzub gnyis mthe'u chung rdo rje sbrel// rdo rje rab bsrungs phyag rgyas te// dkyil 'khor thams cad rab bsgrub pa'o// sngags ni oM sarba bdi badzra tsakra sid+d+ha hUM/ dzaHhUM baM hoHdang ldan par// se gol ldan pas dgug gzhug bya// de nas sreg rdzas bstan pa ni// nas dang zho dang 'bras yos dang // til dang ku sha sngon po dang // 'bras chan me tog dkar po dang // spang spos sbrang rtsi mar rnams dang // mi rus phye mas sbyin sreg bya'o// rdzas de dag ni dbul ba yang // rang gi sngags kyis brgya rtsa brgyad// yang na bdun bdun dbul bar bya// sgeg sogs mchod pa brgyad dang ni// de bzhin bcu gnyis mchod pas mchod// dkyil 'khor bdag po la sogs pa'i// sngags ni ci nus bzlas byas nas// gang ba'i sbyin sreg dbul bar bya// sems can phan don ci 'dod bsngo// de nas gzhan yang pha rol du// 'phos la phan par bya don du// sbyin sreg chen po brtsam par bya// gdams pa'i sngags kyis byin brlabs la// thab khung rgyud las gsungs pa ltar// che chung rim pa shes byas la// ci nus lha ni dgod byas te// rten bcas rgyan ldan de dbus su// bzhag pa nyid du byas nas kyang // ci nus par ni sbyin sreg bya// dkyil 'khor gyi sbyin sreg gi rim pa'i cho ga'o// // de ltar dang por zhugs pa nas// tha ma slob ma gzhug gi bar// zhal bsrol sogs byed dus su// bum pa la sogs bsdu bar bya'o// de nas lho yi phyogs dag tu// ji ltar gsungs pa'i rim pa yis// pad+ma dkar po'i steng nyid du// 'khor lo rtsibs brgyad bri bar bya'o// de steng slob ma gzhag byas la// gong ma'i cho ga ji lta bas// bum pa la sogs ji snyed kyis// khyad par ci 'dod dbang rnam sbyin// de lta bu yi dkyil 'khor du// 'khor bar bcings pa'i sems can gang // dkyil 'khor 'di la zhugs byas nas// ngan song gsum las grol gyur nas// dga' ldan gnas su skye bar 'gyur// de nas mchod pas sngon bzhin mchod// bskyed pa snying gar bsdus nas ni// spyan drangs lha rnams gshegs su gsol/ khyed kyis sems can don mdzad pas// slar yang gnas su gshegs su gsol// a kA ro mu khaM sarba d+harmA NI Ad+ya nut+pan+na twAta muH/ zhes so// se gol lan gsum gdab la gshegs// rdul tshon dkyil 'khor bsdu bya ste// 'dod par gyur pa de la sbyin// lhag ma chu bo chen por dor// dkyil 'khor phul ba'i nor gang zhig // de ni slob dpon nyid dbang bar// dpal ldan rdo rje 'dzin pa yis// rab tu brdzun med gsungs pa yin// cho ga'i rim pa rdzogs pa 'di// rnal 'byor rim pa'i rgyud las ni// grub ldan lung bstan ma thob kyang // kun la phan phyir bdag gis byas// bla ma nyi ma'i dpal zhabs kyis// sgrub pa'i thabs su gsungs pa la// 'on kyang 'di la bdag gis ni// de yi bka' la rab brtan brtsams// 'di yis bsod nams gang thob pa// 'gro ba 'di dag rtag tu ni// 'phrul dga'i gnas su skyes nas su// bla med byang chub thob par shog // ngan song thams cad rnam par sbyong ba'i dkyil 'khor chen po'i sgrub thabs slob dpon kun dga' snying pos mdzad pa rdzogs so// // rgya gar gyi mkhan po smr-i ti dz+nyA na kIrtis bsgyur cing bshad nas gtan la phab pa'o// 