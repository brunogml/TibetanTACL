@##// rgya gar skad du/ Ar+ya many+dzu shrI sto tra/ bod skad du/ 'phags pa 'jam dpal la bstod pa/ 'phags pa 'jam dpal la phyag 'tshal lo// dpal gyi 'byung gnas 'jam dpal kun gyi dpal// mtha' dag byams pas khyab pas 'jam pa'i ngang // 'jam dang dpal du grags pas don dang ldan// 'jam dpal yang dag dpal la phyag 'tshal bstod// gzhon nu'i sku mdog gser mdangs 'od lam 'bar// rin chen mchog gis brgyan pas sa le spa// byin chen dang ba'i thugs mnga' 'dzum pa po// gzi brjid mdzes dang ldan la phyag 'tshal bstod// yon tan gter gyi ut+pal phyag na bsnams// pad+ma rgyas pa'i snying po'i gdan la bzhugs// lha yi cha lugs lha las khyad par 'phags// lta bas mi skyo khyod la phyag 'tshal bstod// gzhon nu sgeg pa'i tshul du gda' mod kyi// ye shes thogs med mnga' bas kun mkhyen pas// sems can don la nan tan don du gnyer// 'gro ba mtha' dag sgrol la phyag 'tshal bstod// gzhon nu sprul pa'i mtshan dang dpe byad la// gang gis yud tsam mthong bas 'dun pa skye// gang la cis 'dul de ltar sprul mdzad pa// thabs kyis 'dren pa'i mgon la phyag 'tshal bstod// bsam rtog spros la dben pas sangs rgyas brnyes// yod med rtag chad mtha' la mi gnas shing // gnyis med mnyam pas chos kyi tshul la gnas// yang dag don gyi mchog la phyag 'tshal bstod// khyod ni chos dbyings zab mo'i 'byung gnas te// yi ge smra bas rtog pa'i yul med kyang // 'dul ba'i dbang gis cho 'phrul gzugs ston pa// dam pas mthong bar mdzad la phyag 'tshal bstod// tshul bzhin ma yin yid la byed pa spangs// rigs pas dgon par gyur pa'i thabs la dben// ye shes bdud rtsi'i char gyis brlan mdzad cing // byang chub myu gu skyed la phyag 'tshal bstod// byams chen 'gran zla med pa dag gi dbang // mtshan mar spros pa'i rtsod pa tshar bcad de// zhi ba mi g.yo dbyings su 'dzud mdzad pa// 'jig rten ded dpon mchog la phyag 'tshal bstod// dbang mkhyen chen po shes rab ral gri yis// lta ba dman pas bslad pa'i dra ba 'dral// bag yangs mi rtog dbyings su yun du bzhugs// skye dgu bde bar 'god la phyag 'tshal bstod// khyod ni chos dbyings zab mo'i 'byung gnas te// gsung rab mdo sde bcu gnyis gang la yang // gang du khyod kyis gsungs pa lhag par zab// chos nyid don mchog ston la phyag 'tshal bstod// dngos po mtshan mar chags pa'i dug 'thungs pas// sdug bsngal nad kyis brgyal ba'i sems can rnams// gnyis med rang bzhin mya ngan 'das ston pa// bdud rtsi stobs par mdzad la phyag 'tshal bstod// ma rig rmongs pas bslad pa'i mun rum nas// thar ba'i dus med mu cor 'khyams pa la// ye shes sgron ma'i 'od kyis gsal mdzad nas// snang bas thar par mdzad la phyag 'tshal bstod// yon tan rdzogs te btsal bar bya men pas// thugs rjes thugs dam btsan par gyur pa yang // brtson 'grus skyo ba mi mnga' srid pa sel// sems can mtha' dag sgrol la phyag 'tshal bstod// sems can mthun par srid pa mi 'dor zhing // ji ltar nyes pa'i skyon gyis mi gos pa// 'dam nas pad+ma gsal bar 'byung ba ltar// skyon med dag pa khyod la phyag 'tshal bstod// sems can zad pa'i mtha' ni dpag dka' ste// srid pa stongs par thugs dam bcas pa yis// yon tan des na byang chub gzhan las 'phags// thugs rje mthu stobs che la phyag 'tshal bstod// 'phags pa 'jam dpal la khye'u bcu drug gis bstod pa rdzogs so// 