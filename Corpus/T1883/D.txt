@##// rgya gar skad du/ Ar+ya a tsa la kro d+ha rA dza sto tra/ bod skad du/ khro bo'i rgyal po 'phags pa mi g.yo ba la bstod pa/ khro bo'i rgyal po mi g.yo ba la phyag 'tshal lo// mi g.yo zhes bya'i khro bo ni// ral gri zhags pa legs par thogs// spyi bo'i zur phud g.yon du 'khyil// rang gi dkyil 'khor 'od la bzhugs// klu chen la sogs thams cad kyi// rgyan rnams kun gyis rab tu brgyan// byis pa'i gzugs can 'gying bag can// rdo rje'i sku la phyag 'tshal lo// dpal ldan nang na thugs rje'i rang bzhin can// gdug pa 'dul phyir phyi rol khro tshul ston// chos nyid mi 'gyur sku mdog mthing nag zhal// bcom ldan mi g.yo mgon la phyag 'tshal lo// thugs rje'i dbyings nas bzhengs pa'i sku mchog ni// ye shes me dpung 'bar ba'i klong dkyil na// sna tshogs pad+ma nyi ma'i gdan la bzhugs// zhal gcig phyag gnyis mthing nag rngam pa'i sku// zhabs gnyis brkyang bskum bgegs chen du ma gzir// stag dang sbrul gyi rgyan gyis rnam par brgyan// lha dang lha min skrag mdzad phyag g.yas na// shes rab ral gri 'bar ba 'debs pa'i tshul// 'byung po skrag mdzad phyag g.yon sdigs mdzub ste// thugs rjes lus can mi gtong rdo rje zhags// skye shi rtsad gcod rno dkar mche ba gtsigs// spyan gnyis dmar zlum thugs rjes phyogs bcur gzigs// thugs rjes khros pas dbu skra gyen du 'khyil// mi bskyod la sogs rigs lngas dbu la brgyan// ma rungs 'dul zhing 'gro don rdzogs mdzad pa'i// sprul pa'i khro rgyal sna tshogs sku las 'phro// 'gro ba kun gyi sdug bsngal zhi mdzad cing // bde bdag la rim gyis mgon mdzad pa// 'gro ba'i mgon po shin tu thugs rje can// khyod nyid dus gsum sangs rgyas thams cad lags// dus gsum sangs rgyas thams cad khyod lags pas// khro rgyal ye shes sku la phyag 'tshal bstod// 'jigs byed drag po'i gsung la phyag 'tshal bstod// gnyis med rtse gcig thugs la phyag 'tshal bstod// bdag kyang khyod ltar 'gro don bgyi slad du// rtse gcig sems kyis khyod bsgom gsang sngags bzlas// dus rnams rtag tu khro rgyal khyod bsten na// thugs rje chen pos byin gyis brlabs mdzad de// ye shes sku mchog mngon sum stsal nas kyang // sku gsung thugs kyi dngos grub bdag la stsol// sgrub la bar chad byed pa'i bdud dgra rnams// pha rol 'joms pa'i stobs kyis med par mdzod// dus 'di nas bzung byang chub snying po'i bar// lha mchog khyod la bdag ni skyabs su mchi// dus rnams rtag tu khyod kyis bsrung du gsol// khro bo'i rgyal po mi g.yo ba la bstod pa/ paN+Di ta dI paM ka ra shrI dz+nyA nas mdzad pa rdzogs so// // paN+Di de nyid dang / lo tsA ba dge slong tshul khrims rgyal bas bsgyur cing zhus te gtan la phab pa'o// 