@#// 'khor lo sdom pa'i lus dkyil gyi mngon rtogs bzhugs/ @##// bla ma dam pa rnams la phyag 'tshal lo// dpal ldan 'khor lo sdom pa yi// rnal 'byor lus kyi dkyil 'khor ni// sems can rang bzhin yongs shes shing // rdzogs pa'i las las 'jug rnams la'o// dang po tshogs pa kun ldan pas// bla med don 'byung dga' bas nyal// bzhi yis nyer bskul zhal bzhi pa// bdud 'dul dpa' bo chen po bzhengs// khrus byas bde ba'i stan la gnas// ri lu khar bcug snying gar hUM// sngon po'i 'od kyis rang lus sbyang // ba spu la spros kha dog lngas// 'gro kun lus sbyangs sgo gsum dag // sprin 'dra'i 'od kyis rang mdun du// mkha' la bla ma'i 'khor lo dang // phyogs dbang mig gi lha rnams ni// gsal gdab rten dang brten par byas// phyag dang mchod sogs byas nas ni// mdzod spu'i gnas nas rang lus gzhug // lus la rten dang brten pa yi// 'khor lo gsal gdab nye bar dmigs// rtog dang spros pa dga' 'gyur na// chos kyi 'khor lor 'dab ma bzhi// mdog gsal hUM las lte ba ru// thabs dang shes rab bdag nyid bsam// phyogs 'dab rigs kyi sa bon las// snying po'i rnal 'byor ma bzhi bskyed// steng 'og lus kyi cha shas la// pu dzA la sogs nyi shu bzhis// 'khor lo gsum gyi bdag nyid dran// chos 'khor phyi yi 'dab brgyad la// ring po'i hUM las khro mo brgyad// de ltar lha rnams thams cad ni// me long nang gi gzugs brnyan bzhin// phyi yi dkyil 'khor lta bur dmigs// mi gsal rtsa yig thams cad la// dag pa'i lha nyid mos shing dran// phyag rgya sngags kyi don ldan pas// ye shes spyan drangs legs mchod nas// yi ge bzhi yis rang gnas 'jug // gnas gsum byin brlabs go cha bcings// sangs rgyas dpa' bo rnal 'byor ma// thams cad nam mkhar nyer dmigs te// dbang bskur yid kyis gsol ba gdab// bdud rtsis dbang bskur thams cad la// rdo rje mtshan ma 'dzin pa'o// gtso bo ma bzhi khro mo dang // sku gsung thugs kyi 'khor lo la// mi bskyod rin chen don yod dang // rtag pa gar dbang thugs rdo rjes// rim pa bzhin du spyi bor mtshan// bsdus lam bsdus pa'i dbu rgyan nyid// de nas sngags rnams rim gyis mchod// bdud rtsis nye bar tshim byas nas// dgyes pa sngags kyi sgra byung bsam// bdud rtsi myangs la bstod chen bya// lha rnams rang gnas thim byas te// bsam gtan chen po las kyi lam// rdzogs pa'i rim pa legs gnas bya// de nas gtor ma'i las rim dang // smon lam btab ste ldang bar bya// slob dpon chen po rdo rje dril bu pa'i man ngag lus kyi dkyil 'khor gyi mngon par rtogs pa rdzogs so// 