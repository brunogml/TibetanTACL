@##// rgya gar skad du/ badzra bi dA ra Na karma tsa tuH sA d+ha na ka la sha bi d+hiH/ bod skad du/ rdo rje rnam par 'joms pa'i las bzhi sgrub pa'i bum pa'i cho ga / dpal rdo rje rnam par 'joms pa la phyag 'tshal lo// gang zhig rang lha legs bsnyen pas// bum pa'i cho ga zhi la sogs// las bzhi mngon par bsgrub 'dod pas// las mthun gnas su brtsam par bya// zhi la dngul dang rgyas la gser// dbang la zangs te drag po lcags// yang na kham pa'am shing yang rung // las mthun kha dog can du bya// las mthun ras kyis mgul pa dkri// dge ba'i shing ngam gdug pa can// las dang mthun pas kha brgyan te// su ru b+ha ti tsan+dan dkar// dmar dang 'bru sman rin chen lnga// rgyun 'bab chus bkang las gsum la'o// drag po a gar nag po dang // gu gul rgyun bral chu yis dgang // rang lha'i bsam gtan ldan pa yis// bum par las mthun lha bskyed de// ye shes mchod pa gnyis med bstim// slar yang mchod de bstod mnyes bya// sngags bzlas zhi la dkar ba yis// 'od zer bsil ba rnam par spro// rgyas la btso ma'i gser 'od dang // dbang la pad+ma rA ga'i mdog // drag po la 'od kha dog nag // dri nga gdung ba bskyed pa yis// gang reg nad dang gdon sdig zhi// tshe dang stobs 'phel longs spyod rgyas// dbang du byed dang tshar gcod par// bsgom dang bzlas la shAn+tiM dang // puSh+TiM wa shaM mA ra ya// spel ba gang 'dod las 'grub byed// ji srid mngon par 'dod pa yis// bzlas pa rdzogs mthar lha 'od zhu// sngags kyi chu yis gang bkrus pa// de la zhi sogs 'dod 'bras ster// dpal rdo rje rnam par 'joms pa'i las bzhi sgrub pa'i bum pa'i cho ga / paN+Di ta chen po dz+nyA na shrIs mdzad pa rdzogs so// // paN+Di ta dz+nyA na shrI dang / lo tsA ba rab zhis bsgyur ba'o// 