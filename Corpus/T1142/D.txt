@##// rgya gar skad du/ tsa tur mu dra u pa de sha nA ma/ bod skad du/ phyag rgya bzhi'i man ngag ces bya ba/ dpal rdo rje sems dpa' la phyag 'tshal lo// stong nyid snying rje dbyer med cing // zab cing rang bzhin brtag dka' ba// phyag rgya chen po'i ngo bo nyid// phyag 'tshal nas ni de nyid bshad// de la man ngag la 'jug par 'dod pa'i rnal 'byor pas thog mar grub mtha' dag shes par bya ste/ de yang theg pa ni rnam pa gsum ste/ nyan thos kyi theg pa dang / rang sangs rgyas kyi theg pa dang / theg pa chen po'o// de nyid gnas pa bzhi ste bye brag tu smra bar gnas pa dang / mdo sde par gnas pa dang / rnam par rig par gnas pa dang / dbu mar gnas pa'o// de dag nyid sbyor ba dgu ste/ nyan thos rab 'bring gsum dang / rang sangs rgyas dang / mdo sde pa dang / rnam bcas dang / rnam med dang / sgyu ma lta bu gnyis su med par smra ba'i dbu ma dang / chos thams cad rab tu mi gnas par smra ba'i dbu ma dag re re la yang dpyad pa'i sgo dang / bsam gtan dang / bsam gtan gyi dri ma dang / lta ba ste bzhi bzhi'o// de la dpyad pa ni thos bsam la brten pa'i rang gi so sor rtog pa'i shes rab bo// bsam gtan ni rang gi bsgom pa'i shes rab bo// bsam gtan gyi dri ma ni de'i dngos su mi mthun pa'i phyogs so// lta ba ni rang gi shes rab kyis zin pa'i khyad par dang / rang gi 'bras bu la blos yul du byed pa'o// de la nyan thos tha ma'i spyod pa ni/ sngon po la sogs pa'i don khas len pa sngon du 'gro bas brjod du med pa'i gang zag 'dod pa'o// 'bring po ni de dang mthun pa'o// rab ni 'phags pa'i bden pa bzhi yongs su shes pas gang zag stong par lta ba'o// rang rgyal ni gzung ba stong zhing 'dzin pa khas len pa'o// mdo sde pa ni gzung ba 'dus par 'dod cing 'dzin pa tshogs drug go// rnam bcas ni thams cad shes pa'i rnam par 'dod pa ste/ sna tshogs gnyis su med par 'dod pa'o// rnam med ni 'di dag thams cad sems nyid de/ rnam pa med par rig pa'i ngo bor 'dod pa'o// sgyu ma lta bu ni chos thams cad sgyu ma lta bu yang dag pa'i dngos pos stong pa ste/ de nyid gnyis su med par 'dod pa'o// rab tu mi gnas pa ni tha snyad thams cad ni mtshon pa tsam ste/ don gyi ngo bo cir yang mi gnas pa'o zhes dpyod pa'o// bsam gtan ni mi sdug pa bsgom pa dang / srog dang rtsol ba bgrang ba la gnas pa dang / stong pa nyid kyi bden pa mar me bsad pa lta bu ci yang mi snang ba la sems gnas pa dang / sna'i rtse mor gnas pa dang / dkyil 'khor bsdus nas sems gnas pa dang / sems kyi rnam pa la sems gnas pa dang / rnam pa med pa la gnas pa dang gzugs brnyan la gnas pa dang / cir yang ma grub pa'i ngo bo nyid la gnas pa'o// de la sems kyi rnam pa la gnas par bya ba ni dang bor ci yang rung ba la shes pa gtad/ de nyid sems tsam du shes par byas te gnas pa'o// rnam pa med pa la gnas pa ni thog mar mchod pa la sogs pa byas te/ slob ma stan la bzhag la dbugs sor bcug ste/ thog mar me tog lta bu la shes pa gtong du bcug nas lag pa spyi bor bzhag la sngags 'di brjod do// oM a ra ra hUM hUM/ oM badzra yo gi nI a d+hi tiSh+Tha hUM phaT/ ces pa'i mgor rang gi yi dam gyi sngags brjod do// de nas me tog kyang med par byas na myur du skye'o// bsam gtan gyi dri ma rnams dang / lta ba rnams ni gzhan nas gsal bas 'dir ma brjod do// de ltar na mi mkhas pa rab rib can dang / mkhas pa rab rib med pa'o// de dag gi snying rje yang sems can la dmigs pa dang / chos la dmigs pa dang / dmigs pa med pa'o// de la gsang sngags kyi theg pa ni theg pa gsum las ni theg pa chen po'o// gnas pa ni phyi ma gnyis so// sbyor ba ni tha ma bzhi la'o// de la slob dpon nyid kyi gzhung gis ni rab tu mi gnas par sbyor ba'o// de lta na yang de dang thams cad du khyad med pa ni ma yin te/ ji skad du/ don gcig na yang ma rmongs dang // thabs mang dka' ba med pa dang // dbang po rnon pos dbang byas phyir// sngags kyi theg pa khyad par 'phags// zhes gsungs pas de brjod par bya ste/ phyi bskyed pa'i rim pa dang / zab mo bskyed pa'i rim pa dang / rdzogs pa'i rim pa dang / yongs su rdzogs pa'i rim pa dang / ngo bo nyid kyi rim pa'o// yang de bzhin gshegs pa'i dbugs dbyung ba dang / rdo rje 'chang gi dbugs dbyung ba'o// yang kun brtags la gzhan dbang gi rgya dang // gzhan dbang la yongs su grub pa dang / yongs su grub pa la rdo rje sems dpa' dang / de nyid la bde ba chen pos rgyas gdab pa'o// yang phyag rgya bzhi las rtogs par bya ste/ las kyi phyag rgya ni zab mo bskyed pa'i rim pa dang / rdzogs pa'i rim pa'o// chos kyi phyag rgya ni yongs su rdzogs pa'i rim pa'o// phyag rgya chen po ni ngo bo nyid kyi rim pa'o// dam tshig gi phyag rgya ni phyi bskyed pa'i rim pa'o// kun brtags la gzhan dbang gi rgya ni phyi bskyed pa'i rim pa'o// yongs su grub pa'i rgya ni lha thams cad kyang rnam par rig pa tsam mo// rdo rje sems dpa'i rgya ni rnam rig stong pa nyid du shes pa'o// bde ba chen po'i rgya ni de nyid man ngag nyams su myang bar byas pa'o// las kyi phyag rgya ni dbang gi ngo bo ste/ de yang bum pa dang / gsang ba dang / shes rab ye shes dang / bzhi pa'o// bum pa ni slob dpon gyi dbang man chad de/ lus dag par byed pa'o// gsang ba ni thabs shes rab gnyis las byung ba'i byang chub kyi sems ster ba ste/ ngag dag par byed pa'o// shes rab ye shes ni gsum ste/ drag po dang / ngan pa dang / bzang po'o// de la drag po ni 'o dang 'khyud pa nas brtsams te phyi rol gyi bya ba ni dga' ba ste/ rnam pa sna tshogs so// bsrub pa dang srubs pa'i sbyor ba ni rnam par smin pa ste mchog dga'o// rin po cher nyams su myong ba ni mtshan nyid dang bral ba ste dga' bral lo// pad+mar lhung ba ni rnam par nyed pa ste/ lhan cig skyes pa'o zhes 'dod pa ste lung dang 'gal ba'o// lung las mchog dga' bral dga' dbus dag tu// mtshon bya shes nas brtags par gyis// zhes pa dang / yang // dga' bral dang po mchog mtha' can// zhes pa la sogs pa bstan pa dang / yang dga' ba bzhi ni dga' ba dang / mchog tu dga' ba dang / lhan cig skyes pa'i dga' ba dang / dga' bral gyi dga' ba'o zhes gsungs pas so// 'on te lung las lhan cig skyes pa mtha' mar yod do zhe na/ yang bden mod kyi/ de ni bla ma la ltos pa dang bral ba glegs bam gyis mkhas par gang zag dag gis phyed du dkrugs nas bshad de/ 'dir grangs kyi bzhi par 'dug kyang don gyi gsum par sbyar ro// de nas 'dir drag po'i sbyor ba ni go rims dang don gnyis ka la mi mkhas pa'o// da ni dbang bskur ngan pa brjod par bya ste/ 'o dang 'khyud pa la sogs pa phyi rol gyi bya ba ni rnam pa sna tshogs te dga' ba'o// bsrub pa dang srubs pa'i sbyor ba ni rnam par smin pa ste mchog dga'o// rin po cher nyams su myong ba ni mtshan nyid bral ba ste lhan cig skyes pa'o// pad+mar lhung ba ni rnam par nyed pa ste dga' bral lo zhes 'dod pa ste/ mu stegs pa dang khyad med pa'o// ci'i phyir zhe na/ nyams su myong ba la yang dag par 'dzin pa'i phyir ro// de ni go rims la mkhas kyang don la mi mkhas pa'o// da ni dbang bskur bzang po brjod par bya ste/ 'di'i lugs kyis dga' ba bzhi ni 'di ltar shes par bya ste/ phyi rol gyi bya ba nas bskyod pa'i mthar thug pa ni rnam pa sna tshogs pa'i dga' ba'o// rin po che'i mthar thug pa nyams su myong ba ni rnam par smin pa ste mchog dga'o// bcom ldan 'das kyis/ bcu drug phyed phyed thig le can// zhes bya ba'i thig le bzhi'i gzugs kyis bzhugs pa las gnyis ni rdo rje rtse mo'i cha la gnas/ gnyis ni pad+ma'i ze'u 'bru'i cha la gnas pa'i mtshan nyid dang bral ba ste lhan skyes pa'o// thig le bzhi char yang pad+ma'i cha la gnas pa ni rnam pa med pa ste dga' bral lo// de yang // shes rab bcu drug lon pa la// lag pa gnyis kyis 'khyud nas ni// rdo rje dril bu mnyam sbyor ba// slob dpon dbang du shes par bya// zhes pa dang / dbang ni bzhi yi grangs kyis kyang // dga' ba la sogs rim shes bya// zhes pa dang / thams cad gsang ba'i rgyud las kyang // gnyis shor gnyis ni mnyam pa'i dbus// rdo rje nas ni pad+mar reg // rgyu la 'bras bus rgyas gdab cing // 'di ni bde chen rgyal po'o// zhes gsungs so// de ltar na drag po'i sbyor ba ni mi bskyod pa'i rgya dang bral la dbang bskur ngan pa ni rdo rje sems dpa'i rgya dang bral zhing rdo rje 'chang gi dbugs dbyung ba dang bral ba'o// 'dir rdo rje sems dpas mi bskyod pa la rgyas btab pa ni dbu ma'i lam mo// de yang lung las mdor bstan pa dang / rgyas par bstan pa dang / shin tu rgyas par bstan pa ste/ de dag ni dbang gi 'grel pa nyid na gsal bas 'dir ma bris so// de ni shes rab ye shes kyi dbang ste yid dga' bar byed pa'o// bzhi pa ni shes rab ye shes kyi rang bzhin dga' ba gsum dang tha mi dad pa rten 'brel gyi ngo bor zung du 'jug pa ni bzhi pa'o// de dag ni las kyi phyag rgya ste/ rgyu mthun pa'i 'bras bu skyed par byed do zhes slob dpon klu sgrub kyis bshad do// chos kyi phyag rgya ni snang grags kyi chos sna tshogs su snang ba nyid de/ de yang las kyi phyag rgya'i lhan cig skyes pa nyid las grol ba sna tshogs kyi rtog pa 'byung ba dang / sna tshogs kyi rtog pa 'gags shing lhan cig skyes pa'i gzugs su gnas pa dang / sna tshogs dang lhan cig skyes pa nyid du med pa dang / sna tshogs dang lhan cig skyes pa gnyis ka'i rtog pa mi dmigs pa dang bzhi ni chos kyi phyag rgya'i dga' ba dang / mchog dga' ba dang / lhan cig skyes dga' dang / dga' bral lo// des na chos kyi phyag rgya ni dngos po ma bcos pa'i rang bzhin las ma bcos pa'i phyag rgya chen po skye ba'i phyir rnam par smin pa'i 'bras bu zhes brjod do// phyag rgya chen po ni chos thams cad skye ba med pa'i ngo bo zung du 'jug pa/ gzung ba dang 'dzin pa'i rtog pa dang bral ba dang / nyon mongs pa dang shes bya la sogs pa'i sgrib pa spangs pa/ ji lta ba bzhin du rang gi mtshan nyid nyams su myong ba ste/ dri ma med pa'i 'bras bur brjod do// de'i ngo bo ni mtha' dbus kyi chos thams cad gzugs can ma yin pa dang / thams cad du khyab pa dang mi 'gyur ba dang / dus thams cad pa'o// des na phyag rgya chen po ni skad cig ma gcig la mngon par sangs rgyas pa ste/ skad cig ma bzhi dang / dga' ba bzhi dbye ba ni med do// 'on kyang phyag rgya bzhi la ltos nas dga' ba bzhi bzhag ste las kyi phyag rgya ni dga' ba'o// chos kyi phyag rgya ni mchog tu dga' ba'o// phyag rgya chen po ni lhan cig skyes pa'i dga' ba'o// dam tshig gi phyag rgya ni dga' bral lo// de nyid ji lta ba bzhin chos kyi 'khor lo'i dus su bla ma'i zhal la ltos par bya'o// dam tshig gi phyag rgya ni de kho na nyid mtshon par byed pa 'bras bu lha'i dkyil 'khor te/ de yang rje btsun gyis thabs mtshon pa dang / rje btsun mas shes rab mtshon pa dang / 'khyud pas gnyis su med pa mtshon pa'i phyir dam tshig go// de yang bskyed pa'i rim pa bdun po dag par byas nas rgyu'i he ru ka bskyed pa dang / lha mo'i 'khor lo spro ba dang / nyi ma dang zla bar thig le'i gzugs su zhu ba dang / lha mo'i dbyangs kyis bskul ba dang // 'bras bu rdo rje 'dzin par gyur pa ni dam tshig gi phyag rgya'i dga' ba bzhi ste go rims bzhin no// 'bras bu lha'i 'khor lo 'di ni 'gro ba'i don 'dzin par byed pas skyes bu byed pa'i 'bras bu brjod do// de ltar na phyag rgya bzhi la dga' ba bzhi bzhi ste bcu drug tu shes par bya'o// phyag rgya bzhi'i man ngag slob dpon gnyis med rdo rjes mdzad pa rdzogs so// // rgya gar gyi mkhan po badzra pANi dang / bod kyi lo tsA ba dge slong tshul khrims rgyal bas bsgyur ba'o/ #// chos thams cad rab tu mi gnas par ston pa'i de kho na nyid tshigs su bcad pa byed kyi 'grel pa bzhugs/ 