@##// rgya gar skad du/ tsakra u pa de sha nA ma/ bod skad du/ 'khor lo'i man ngag ces bya ba/ dpal phyag na rdo rje la phyag 'tshal lo// rnal 'byor sngon du bsnyen byas pas// drag po'i las la sbyar bya ste// las sbyor cis kyang ma thul na// 'khor lo'i las la 'jug par bya// sbyor ba 'di la zhugs gyur na// brlag par 'gyur te the tshom med// drag po'i las kyi 'khrul 'khor 'di// ting nge 'dzin gyi mtshon yin te// rtse gcig bsgoms pas 'grub pa las// kun gyis 'grub par mi nus so// 'di ni zhe sdang 'khor lo ste// drag po 'khrugs pa'i rdzu 'phrul gyis// dmigs na lha'ang brlag par 'gyur// 'das dang ma byon da ltar gyi// sangs rgyas rnams kyi thugs brtol nas// gzungs sngags drag po'i 'khrul 'khor 'dis// myur du bsgrims te bsgral ba na// nam mkha' nyid kyang 'jig 'gyur na// bsgrub bya'i rnam shes smos ci dgos// 'di ni dgug pa'i 'khor lo ste// sga tsha thal chen grog mo'i zhing // bong bu'i sbangs dang sa gnyan las// klu rigs rnams kyi gzugs bya ste// snying po ti dang ming bcug la// dgug pa'i dgongs pa 'di ltar bya// tha ma'i phaT las dzaH'phros te// dzaHlas lcags kyu'i dbyibs byung nas// bsgrub bya'i rnam shes bkug par bsam// khugs nas sgrub pa'i las la 'jug // de nas gsad pa'i 'khor lo brtsams// stong nyid ngang las e las ni// mthing ga gru gsum chos 'byung dbus// yaM las rlung gi dkyil 'khor te// raM las me ri lnga yi dbus// 'bar ba'i 'khor lo bskyed par bya// b+h+rUM badzra tsakra rak+Sha hUM// b+hUM las srid pa'i 'khor lo ni// spu gri gcod pa'i 'khor lo bskyed// badzra rdo rje'i 'khor lo ni// me 'bar dpal dang bcas par bsam// tsakra phyogs mtshams 'khor lo ni// rdo rje ra ba'i 'khor lo bsgom// rak+Sha zhes pas steng srung ba'i// byin gyis brlabs pa'i 'khor lo bskyed// hUM rnams las ni bde gshegs sku// cho ga yan lag gsum gyis bskyed// thugs kar ye shes 'khor lo bsgom// ye shes sems dpa'i thugs ka ru// nyi stengs dpa' po 'bru lnga dgod// mu khyud rtsa ba'i sngags kyis bskor// bde gshegs bka' dang dam tshig las// mi 'da' ba yi 'khor lo la// zil gyis mnan pa'i sngags rnams dgod// phyogs mtshams mtshon cha'i 'khor lo la// gnad la dbab pa'i sngags rnams dgod// rdo rje srid pa'i 'khor lo la// tshar bcad pa yi sngags rnams bsam// byin rlabs srung ba'i 'khor lo'i dbus// mi bskyod zhe sdang rdo rje ste// mthing nag sdigs mdzub rdo rje bcas// sems dpa'i skyil krung nyi zla'i gdan// 'khor lo yi ni rtsibs dag la// bcom ldan gtum po khros pa'i sku// rdo rje dang ni sdigs mdzub bcas// zhal nas sngags kyi sgra sgrogs pas// log 'dren tshogs rnams 'joms par byed// de ltar 'khor lo chen po bsgoms// ye shes 'khor lo spyan drangs te// mchod bstod sdig bshags la sogs bya// phyag rgya bzhi yis de la bstim// sku gsung thugs su byin gyis brlabs// rjes su gnang ba gsum ldan gyis// chos kyi rgyal por dbang bskur te// de nas 'khor lo bskor 'dod na// thugs ka'i hUM las 'od 'phros pas// ye shes sems dpa'i thugs dam bskul// de las 'od 'phros sngags la phog // sngags las 'od 'phros 'khor lo bskul// 'khor lo 'od zer 'bar ba yis// steng 'og phyogs mtshams 'khor lo bskor// thub cing rab tu bsreg par bsam// bdag nyid kyis ni sngags bzlas pas// sngags kyi 'khor lo rim par bskor// gzas pa po yi snying ga ru// ya yis bskyod de hUM gis bsdu// phaT kyis rnam par 'thor zhing bsregs// srid pa rdo rje'i 'khor los gtub// phyogs mtshams mtshon cha'i 'khor lo yis// phog na thams cad brlag par 'gyur// tsit+ta thugs kyi sgrub pa ste// shin tu gnod na khong du bskor// 'phral du gsod na rten la bskor// skabs su gnod na dgug cing bskor// bskor nas brlag par gdon mi za// 'khrul 'khor 'di yi sbyor ba yis// gzhan gyis byas pa'i rig sngags dang // byad dang bka' nyan pho nya dang // 'khor lo'i ting 'dzin la sogs rnams// gnod sbyor thams cad 'jig byed cing // gzhan gyis byas pa'i rig sngags gcod// rig sngags drag po'i gzungs sngags kyi 'khrul 'khor zhes bya ba/ slob dpon su bA gI shwa ra kI rtis mdzad pa rdzogs so// // rgya bod gnyis la grags par gyur pa yi// mdo sngags don la mkhas pa'i dI paM ka ra la// sgra sgyur bod na mkhas pa'i rgyal po brtson seng gis// dka' bas nyams su blangs nas rin chen gser gyis zhus// 