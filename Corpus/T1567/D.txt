@#// jo bo thugs rje chen po yi ge drug pa la phyag 'tshal lo// de nas/ bde chen shes rab snying rje mchog // ces 'byung ba'i sgrub thabs bshad par bya'o// bde chen stong pa nyid bdag lha// mgon po nyid dang shes rab mchog // brtse chen rang bzhin nor bu dang // pad+mo 'dzin la phyag 'tshal bshad// rnal 'byor rgyal po shes rab thabs// rigs 'dzin dkyil 'khor bla na med// dpal ldan pha rol phyin drug dngos// cho ga'i dam pa 'di gsungs so// oM ma Ni pad+me hUM// gsang sngags rgyal po yi ge drug // lugs 'byung ba dang lugs bzlog las// rgyud drug 'gog dang lam drug sbyong // 'bras bu drug la rab sbyor nyid// de bzhin rgyud drug bskyed pa dang / lam drug la ni sbyor ba dang // 'bras bu drug ni mngon du bya// gzi brjid drug pa zhes bshad do// oM AH hrIHhUM phaT/ rang bzhin gnyis med stong pa nyid// chos rnams kun gyi mtshan nyid de// 'gag pa med dang gsal med dang // ma bsgribs 'gro 'ong med mtshan nyid// oM AHhrIHma Ni hUM/ shes rab chen po dri ma med// rnam par shes kun mtshan nyid de// ma skyes mi gnas 'gag pa med// gdod nas rnam grol mngon sum pa// oM AHpad+me hUM/ snying rje chen po lhun gyis grub// dmigs pa kun gyi mtshan nyid de// mi phyed mi 'gyur 'bral ba med// skyo med re ba rnam spangs pa'o// chos kun mtshan med mkha' 'dra'i rnal 'byor dag pa la// thugs rje'i spyan bskyod pad+mo zla dbus gzhon nu'i sku// zhal gcig phyag bzhi ji bzhin phyag rgyas mtshan pa dang // de bzhin g.yas g.yon nor bu pad+mo 'dzin pa'o// dam tshig rdo rje lha gsum la// ye shes mkha' spyod gsum bcug la// thun mong thun mong ma yin pa'i// rnal 'byor rim pas bzlas par bya// lha yi rim pas sngags rim bzhin// rnam gsum rdzogs pa'i rim pa yang // mkhas pas 'bad de bsgom par bya// dpal 'jig rten mgon po yi ge drug pa'i sgrub thabs rdzogs so// 