@##// rgya gar skad du/ hUM ka ra tsit+ta bin+du b+hA ba na kra ma/ bod skad du/ hUM yig sems nyid thig le bsgom pa'i rim pa zhes bya ba/ yum rdo rje phag mo la phyag 'tshal lo// g.yas dang g.yon dang dbus ma yi// gye na thur gnas pa'i rtsa drug la// de rnams la ni sman drug 'bab// dri dang zla ba sman gnyis ni// gyen thur gnyis kyi dbye ba yis// ra sa nA nas yang dag rgyu// chu dang nyi ma kun 'dar ma// gyen thur gnyis kyi dbye ba yis// snga ma bzhin du yang dag rgyu// dbus ma a bad+hU tI la// dbugs dang sgra gcan mi rgyu ba// me dang chu khams mgrin pa yi// dus gsum gnas pa'i phag mo mchod// nyi zla'i shu kra rak+ta yi// thig le 'dzin byed sgra gcan dang // sems nyid thig le ji ltar dag // thig le de ni gang la gnas// 'khor lo bzhi yi dbus su ni// kha sbyor pad+ma'i 'dab brgyad la// de dbus nyi zla kha sbyor la// nA da bin+du rnam par brgyan// gnas pa phra zhing yungs kar tshad// yi ge hUM nyid bsgom par bya// de las 'od 'phros thig le bzhi// pad ma 'dab pa bzhi la 'phro bar bsam// shar gyi thig le mkha' 'gro ma// mi bskyod chu yi rang bzhin no// nub phyogs lA ma'i thig le ni// gsal ba'i dri ni rnam snang ngo // khaN+Da ro ha byang phyogs te// byang chub sems kyi thig ler 'phro// lho'i phyogs su rU pi ni// thig le dmar po bsgom par bya// gnas bzhi'i 'khor lo dag pa yi// skye gnas bzhi ni dag par byas// de ltar 'phros pa'i 'od zer gyis// 'gro drug sems can dag par bsam// slar yang thig ler thim pa yis// sbyor ba 'di ltar shes par bya// thig le bzhi ni hUM thim pa'i// hUM ni zla tshes bsdu bar bya// zla tshes nam mkha'i thig ler bsdu// nam mkha'i thig le khong stong la// nyi zla'i kha sbyor thig le ni// gsal zhing kha dog dbyibs dang bral// rnal 'byor pa yis bsgom par bya// hUM yig sems nyid thig le bsgom pa'i rim pa zhes bya ba slob dpon nag po nas brgyud pa'i slob dpon d+harma pas mdzad pa rdzogs so// 