rgya gar skad du/ kA ya tra ya sto tra nA ma/ bod skad du/ sku gsum la bstod pa zhes bya ba/ 'phags pa 'jam dpal gzhon nur gyur pa la phyag 'tshal lo// gcig min du ma ma yin bdag dang gzhan la phan pa pun sum tshogs chen gzhir gyur ba// dngos min dngos po med pa ma yin mkha' ltar ro gcig rtogs par dka' ba'i rang bzhin can// gos pa med cing mi 'gyur zhi la mi mnyam mnyam pa khyab pa can te spros med pa// so so rang rig rgyal ba rnams kyi chos sku dpe med gang yin de la bdag phyag 'tshal// rang gi 'byor pa 'jig rten las 'das bsam gyis mi khyab legs mdzad brgya yi 'bras bu ni// blo can rnams kyi dga' ba bskyed phyir 'khor gyi nang du sna tshogs rgyas par ston mdzad cing // rtag tu dam pa'i chos kyi sgra skad rgya chen 'jig rten kun du 'phro bar mdzad pa po// sangs rgyas longs spyod rdzogs sku chos kyi rgyal srid gnas pa gang yin de la phyag 'tshal lo// sems can rnams ni smin par mdzad phyir la la dag tu me 'bar bzhin du gang snang zhing // la lar yang ni rdzogs par byang chub chos kyi 'khor lo rab tu zhi bar gang snang la// sna tshogs thabs tshul rnam pa du mar 'jug cing srid pa gsum gyi 'jigs sel ba// phyogs bcur chub mdzad thub pa rnams kyi sprul sku don chen gang yin de la phyag 'tshal lo// sems can don gcig rgyun du mdzad cing bsod nams ye shes chen po dpag med las byung ba'i// bde bar gshegs pa rnams kyi sku gsum yid dang tshig gi lam las rab tu 'das pa la// bdag gis dad pas phyag byas dge ba byang chub sa bon bsags par gyur pa gang yin des// sku gsum thob nas 'gro ba 'di dag ma lus byang chub lam la nges par 'dzud par shog // sku gsum la bstod pa zhes bya ba slob dpon 'phags pa klu sgrub kyis mdzad pa rdzogs so// // rgya gar gyi mkhan po kr-iSh+Na paN+Di ta dang / lo tsA ba dge slong tshul khrims rgyal bas bsgyur cing zhus te gtan la phab pa'o// 