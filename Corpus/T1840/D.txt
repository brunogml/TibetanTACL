@##// dpal rdo rje rnam par 'joms pa la phyag 'tshal lo// sems can tshe 'das pa'i sdig pa kun las thar bar 'dod pas/ sgrub pa po dam tshig dang ldan pas sa'i cho ga la sogs pa rdzogs par byas la/ bcom ldan 'das rdo rje rnam par 'joms pa'i dkyil 'khor snga ma ltar bzhengs la/ bum pa mtshan nyid dang ldan pa lha'i grangs dang mnyam pa kha dog tshon gyis bsgyur la/ lha so so'i phyag mtshan btab la lha rnams kyi nang du gzhag go// lha bshas dang mchod pa lnga lha'i grangs dang mnyam par bsham/ gtor ma yang de dang 'dra'o// phyogs skyong rnams dang bgegs rnams kyi gtor ma yang bsham mo// de nas ro de khrus nas bton la rgyan cha lngas brgyan la khro bo 'chol pa'i gar bya'o// de nas yam shing dbus su bcug ste/ g.yas brkyang pa dang / g.yon brkyang mnyam pa'i gar gsum hUM sgra dang bcas pas bskor ro// sbyin sreg nas byung ba ltar me lha spyan drang ba dang / dgug gzhug byas la cho ga'i las rim pa ltar spyan drang ba dang / bstod pa la sogs pa sngags dang phyag rgya dang / tshigs bcad rnams kyis rgyas par bya'o// de nas dkyil 'khor gyi shar zer te lho phyogs su ngan song rnam par dag par byed pa'i maN+Dal le'u tshe drug pa legs par bkod la/ rigs drug nas drang ba'i cho ga ni dri ma le tshe nag por bzhag ste/ hUM mnar med las kyis mnar ba'i sems can khyod// sngon nas sbyangs pa bral bas mnar med 'khor// sdug bsngal chen po bzod par dka' bas na// sdug bsngal bzod med tsha grang bor gyis la// bzod chen ye shes chu rgyun 'di long la// yid ldan sgo lnga longs spyod gnas 'dir spyon// bum chus dbang bskur ro// oM na ra ka sa man+ta hUM/ de nas yang // hUM 'dod pa rang rgyud gcad pa'i sems can khyod// rku 'phrog las kyis bsags pa'i 'bras bu las// yid 'dod ngoms med 'bras bu sdug bsngal las// yid 'gyur 'dod chen spyod pa'i las bor la// yid bzhin gter dang ldan pa 'di long la// rmugs spyod dran rig 'chol ba'i gnas 'dir spyon// oM pre ta pre tsa pa ti hUM/ de nas dud 'gro'i gnas su drang ba ni/ hUM shes rab ma rig pas mnar sems can khyod// thos bsam bral bas sems la log par mthong // rmugs pa ma mthong bag chags ma yal bas// mun pa rang rig bral ba'i gnas bor la// shes rab dag pa'i dri med 'di long la// bde sdug bsags pa 'khor ba'i gnas 'dir spyon// oM tiR+Ya ka ma hA bi le hUM/ de nas mi'i gnas su drang ba ni/ hUM bde sdug 'chol bar sbyangs pa dor ba khyod// rang sems ma rtogs 'khor ba 'khor bar 'khyams// dus gsum lam rten thar pa'i skas dang bral// sems rgyud zhen pa gcod pa'i gnas bor la// dri ma med pa'i 'dod bral khrims long la// rtsub 'gyur 'jigs su rung ba'i gnas 'dir spyon// oM pa laM d+ha ra d+ha ra hUM/ de nas lha min gnas su drang ba ni/ hUM rtsub 'gyur las kyis bskal pa'i sems can khyod// 'jigs spyod go mtshon zhe sdang lam la gnas// 'dod pa'i rgyun lon rags pa'i dug bor nas// bsam gtan mi mchog chu bo 'di long la// longs spyod dga' bde ldan pa'i gnas 'dir spyon// oM pra b+he sa ma ya li na maHsa man+ta hUM/ de nas lha'i gnas nas spyan drang ba ni/ hUM dga' bde las kyis bcings pa'i sems can khyod// bde 'dod sems kyi le los g.yengs pa ste// rang rgyud chags pas bcings pa'i gnas bor la// mi 'jigs dpung dang ldan pa'i brtson 'grus chu long la// 'dzin med skye shi med pa'i shar sgor spyon// oM de bA pa tsa sarba At+ma ya hUM/ de nas skabs 'dir zas gtad pa'i cho ga bya// de nas dkyil 'khor gyi lha rnams kyi gnas dang / mtshan nas bton la der song shig ces lam bstan no// de nas mgal me'i 'khor lo bskor te/ phung po'i gnas lngar raM las ye shes kyi me 'bar bar dmigs la/ me sbar te dgang gzar dang blugs gzar thogs la/ sbyin sreg gi cho ga bya'o// hUM ye shes klong yangs 'khyil pa'i ho ma khung nas// rnam dag ye shes lnga rdzogs yam shing las// bcom ldan rdo rje can gyi me byung bas// tshe 'das bdag tu lta ba'i btang snyoms dz+wa la raM// srid pa rgyun gcod 'khor lo'i hom khung nas// rnam dag phung lnga sbyang ba'i yam shing las// khro brgyad phyogs na gnas pa'i me byung bas// tshe 'das rnam shes brgyad la dz+wa la raM// bar khyams rin chen mnyam pa'i hom khung nas// mi mthun rkyen rnams dag pa'i yam shing las// bkra shis lha mo brgyad kyi me byung bas// tshe 'das rnam shes brgyad la dz+wa la raM// gru chad rang bzhin dag pa'i hom khung nas// gnyis med ye shes bzhi yi yam shing las// rgyal chen stobs ldan bzhi yi me byung bas// tshe 'das 'byung ba bzhi po dz+wa la raM// sna tshogs 'od ldan 'dod pa'i hom khung nas// khams gsum 'dod pas grol ba'i yam shing las// phyogs skyong shugs ldan bcu yi me byung bas// tshe 'das phyin ci log bzhi dz+wa la raM// sgo bzhi rang gdangs dgyes pa'i hom khung nas// log lta 'joms byed tshogs rdzogs yam shing las// sgo skyong sgo ma bzhi yi me byung bas// tshe 'das phyin ci log bzhi dz+wa la raM// zhes nyon mongs pa dang bag chags kyi sa bon rnams bsregs te/ sa bon gyi cha tsam yang ma lus par byas so// tshig de dag brjod la lha so so'i sngags nas brjod cing dgang gzar dang blugs gzar gyis bkang zhing dbul lo// rdzas ni zhi rgyas gang la mos pa la sbyin sreg gi cho ga ltar bya'o// shi ba'i sems can sdig pa las thar bar byed pa'i ro sreg pa'i cho ga dug sbyangs gsal ba'i me long zhes bya ba/ slob dpon chen po mar me mdzad kyis mdzad pa rdzogs so// 