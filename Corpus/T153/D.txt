@##// rgya gar skad du/ sa ha dza saM ba ra sA d+ha naM/ bod skad du/ bde mchog lhan cig skyes pa'i sgrub thabs// 'khor lo sdom pa la phyag 'tshal lo// shes bya rnal 'byor cho ga gsum// byin gyis rlob dang rab tu rtog // bsam bral gzugs brnyan yongs su rdzogs// sangs rgyas kyis gsungs rnal 'byor du// sems can rdzus te skyes pa bzhin// gang zhig skad cig sbyor ba yis// sa bon med par rnam par bsgom// rang nyid rdo rje mkha' 'gror gyur// zla ba phyed pa spyi bor 'dzin// dpral bar thod pa'i phreng ba bsnams// phyag rgya drug ldan mgo bo'i phreng // spyan gsum sna tshogs rdo rje can// sna tshogs pad+ma nyi mar gnas// 'jigs byed dus mtshan bcas par dgod// g.yas brkyang ba yi zhabs kyis bcibs// rdo rje dril bu ral par ldan// gnag cing mi bskyod spyi bo'i gtsug // stag gi pags pas yang dag bcings// dpa' bo'i rdo rje phag mo ni// spyan gsum dmar zhing mgo phreng ldan// rdo rje thod pa khrag gis bkang // rked rgyan dum bus mtshan pa 'dzin// phyogs kyi gos la phyag rgya lnga// dbu skra grol zhing sangs rgyas gtsug // 'di ltar skad cig gis rdzogs pa'i// bdag nyid lus ni bsgom par bya// ye shes lnga yi rang bzhin gzugs// sangs rgyas 'od zer rnam par spro// spyod yul gcig gi sems kyis su// 'di nyid kho na yun ring bsam// go 'phang 'di la sems can dgod// chos dbyings rgyal mtshan yang dag sbyor// gnyis gnyis sbyor ba bde las byung // dga' ba zag pa'i phun tshogs kyis// rang rig dga' bas yongs su khengs// zag pas skyed par byed pa gang // des ni rgya chen yid la byed// 'dus byas spros pa'i rgyun 'di ni// 'di ltar rtag tu sgom pa pos// 'od gsal rjes su dran par bya// sna tshogs pad+ma nyi ma dang // 'jigs byed dang ni dus mtshan no// sdug ma bdag mo mkha' nor bu// de bzhin gshegs pa lnga yi 'og // sku dang yan lag mchog dang ni// zla ba thig le nA da rnams// 'di rnams rim gyis mi snang gzhug // ji ltar me long dbus kyi rlung // thams cad thim par gyur pa ltar// yang dag mtha' ru yang nas yang // de bzhin rnal 'byor rab tu gzhug // grub thob rdo rje dril bu pas mdzad pa'i/ bde mchog lhan skyes kyi sgrub thabs rdzogs so// // paN+Dita rdo rje gdan pa ni ska laM ka'i zhal snga nas/ dpyal lo tsA ba dpal chos kyi bzang pos bsgyur ba'o// 