@##// rgya gar skad du/ shrI tsakra saM bar sarba sA d+ha naM san ni nA ma TI kA/ bod skad du/ dpal 'khor lo sdom pa'i sgrub thabs gnas pa thams cad rgya cher 'grel pa zhes bya ba/ dpal bde mchog 'khor lo mkha' 'gro ma'i tshogs dang bcas pa la phyag 'tshal lo// he ru ka dpal mgon btung nas// bla ma brgyud rim pa las 'ongs pa'i// sku gsum bdag nyid bde ba ni// dad pas cung zad bri bar bya// de nas zhes bya ba la sogs pas ni rgyud ni rgyud de de ma thag pa dang ldan pa'o// de bas na 'di'i de nas zhes pa'i sgra rgyud snga ma la ltos pa ste/ rgyud 'di de'i de ma thag par gsal lo// gang gi phyir mtshan mngon par brjod pa zhes bya ba'i rgyud stong phrag gsum par 'di skad bdag gis thos pa zhes pa gsungs so// de bas na 'dir 'di skad ces pa la sogs pa sdud pa po'i tshig rab tu ma bkod de snga mar bkod pa nyid kyis na'o// rgyud ces pa ni bsdus pa ste don ma lus pa'o// de yang rgyu'i rgyu dang / 'bras bu'i rgyu dang / thabs kyi rgyud do// rgyud ces pa ni rigs te 'di la sgrub pa po rnams ni shin tu rnyed dka' ba'o// thabs kyi rgyud ces pa ni sngar snying po'i dkyil 'khor du 'jug pa la sogs pa'i rim pas bsgom pa dang / bzlas pa dang / gtor ma dang / 'khrul 'khor dang / sngags dang / rab tu sbyor ba'o// 'bras bu zhes pa ni gnyis su med par gyur ba dag gi mi rgyu ba ste/ 'di la sems 'jug pa ni ring ba nyid kyi phyir ro// de ci'i phyir zhe na/ gang gis 'di la sangs rgyas kyi chos rnams gnas pa'i don gyis so// 'di'i phyag rgya a kun rdzob kyi rnam pa las rigs thams cad 'byung ba'i don to// dpal rdo rje rgyan gyi dkyil 'khor gyi rgyud la gsungs pa/ rab 'bar mar me ltar snang ba// snying gi dbus na mi shigs pa// mi 'gyur mchog tu phra ba ste/ a ni gtso bo dam pa mchog// ces pa dang / yang rtog pa'i rgyal po gnyis po las kyang gsungs pa/ lte bar phyag rgya che gnas pa// mar me'i rtse ltar 'bar ba ni// dang po'i dbyangs kyi rang bzhin te/ de blor sangs rgyas rnams kyis brtags// zhes pa ste/ de nas zhes pa ni bshad pa 'di thams cad ar 'brel ba'o// de ci'i phyir zhe na/ gsang ba zhes pa ste/ 'di'i rigs med pa rnams la gsal bar mi bya bas so// gsal bar mi bya ba de ci zhe na/ sba bar 'os pa bdun te/ gsang ba zhes pa de nyid yul// gsang ba rnam rgyal 'khor lo dang // gsang ba sba bya yang dag dngos// gsang ba gsang ba'i pad+ma dang // gsang ba rnam rgyal dga' ba dang // gsang ba thams cad bsdus pa dang // gsang ba bar chad med bde ba'o// mdor bsdus pa zhes pa ni mdor bsdus pa ste gzhung gi tshad yin gyi don ni ma yin te sangs rgyas thams cad kyi chos rnams bsdus pa nyid kyi phyir ro// de bas na de dag sdom pas mngon par brjod pa yin te/ thams cad sdom zhing 'dzin zhes pa'i don to// he ru ka dpal yang dag sbyor// zhes pa ni bdag nyid dpal he ru ka la phyag rgya rdo rje phag mo ste de nyid yang dag par sbyor ba phyag rgya chen po'i mtshan nyid la bya'o// 'dod pa zhes pa ni 'dod bya ste don phun sum tshogs pa rnams skyed par byed pa'i don te/ 'dis sangs rgyas rdo rje 'dzin pa nyid 'grub par byed ces pa'o// de lta bu'i 'dod pa'i don kun sgrub pa po de gang yin zhe na/ phyi ma las kyang phyi ma ste/ zhes pa ste/ bla na med par gsungs pa'i don te/ mos pa sna tshogs pa'i sems can gyi bsam pas phye ba lus rtag par lta ba las yang dag par sbyar ba'i chos kyi phung po brgyad khri bzhi stong bstan pa de las 'di mchog gi phyir na phyi ma ste/ bla na med pa de kho na nyid rtogs pa'i thugs so// de'ang sangs rgyas thams cad dang bcas pa'i rdo rjes so so rang gis rig pa'i rang bzhin tshig gi lam gyis de dag 'dzin to// de'i phyir na de nyid dman pa ba ni bskal pa bye ba brgyas kyang mi 'grub po zhes bcom ldan 'das kyis gsungs so// mkha' 'gro ma yi dra ba sdom// zhes pas ni 'khor phun sum tshogs pa gsungs te/ mkha' 'gro ma ni De be ha ya sa gA ma ne zhes bya ba ste/ De zhes pa ni nam mkha' la 'gro ba'i don du ston te/ e dang phral nas A dang sbyar bar DA nyid du 'gyur ro// DAr gyur pas DA naM zhes bya bar lugs kyis 'gyur te/ DA naM gi don ni nam mkha' 'gro ba'i don to// DA zhes bya ba'i sgra 'ba' zhig ni gsum pa ste des mthar chags su 'gro ba ni a ka'o// 'di la thams cad kyi rjes su 'gro ba ni mthar chags kyi sa 'gro ba'o// a ki tu zhes bya ba ste/ 'di'i ngang tshul mkha' la 'gro bas 'di dag mkha' 'gro ma ste/ rdzu 'phrul gyi sku bye ba khri phrag brgyad stong du ldan pas cig car thams cad du 'gro'o zhes pa'i don to// dra ba ni de'i dra ba ste/ bsdus pa zhes bya ba'i don to// sdom pa ni bde mchog go// de rnams kyi lhan cig tu skad cig skad cig yang dag par mnyes par bya ba yin pa'i phyir ro// gsang ba zhes pa la sogs pas ni stong pa'i bdag nyid yi ge bcu drug po de dag thams cad kyi sgras bstan par bya ste/ ra ni khrag gi khams yin no// ha ni ri sul zhes bya ba ste/ ri sul zhes bya ba mgo bor ro// s+ye ni dri'i bar bu ste/ ji ltar lus la dri gnas pa'o// ba ni sprin gyi shugs yin no// ra ni de bzhin dri ru gsungs// me ni de bzhin me tog go// ra ni de bzhin lan tshwar ro// me ni de bzhin sha ru gsungs// sa ni de bzhin sbyor ba nyid// ra ni de bzhin sen mo'o// me ni de bzhin rkang du'o// ne ni de bzhin dri yi mar// sa ni de bzhin sen mor gnas// dA ni rgya mtshor skyes pa'o// sti ni kha ba'i snying po'o// taM ni ga pur zhes bya'o// yang na thams cad mkhyen pa kun du 'gro ba phra mo gcig pu ste thugs kyi gsang ba la sogs pa mnyam pa nyid sgyu ma stong pa rang bzhin sems kyi ngo bo de yid bzhin gyi nor bu rin po che lta bu bsam gyis mi khyab pa shes rab mchog ces bya bar bshad de gsang ba zhes bya ba de ltar bshad do// mchog ces bya ba la/ mchog gi don ni de nyid kyi chos kyi skur bshad do// thams cad mkhyen pa'i ye shes la rnam par gsal ba ni 'dir dgyes par gsungs so// brtan pa dang g.yo ba'i dngos po thams cad kyi rang gi ngo bo bsam gyis mi khyab pa lhan cig skyes pa dga' ba sgron ma lta bu de nyid ni thams cad kyi bdag nyid de dbang po thams cad dang rnam par shes pa ni thams cad nas thams cad du sems te yid kyi rnam par shes pa 'di nyid du gsungs te/ shes rab dang rtog pa dang blo zhes bshad do// rtag pa zhes pa ni 'das pa dang ma 'ongs pa dang de ltar gyi dus kyi bdag nyid can gyi mchog ste/ de yang skye zhing 'jig pa dang / bral ba dang khyab pa nyid dang sku rdo rje nyid dang rnam pa med pa nyid dang rtag tu gsal bar skye ba nyid dang dus thams cad pa nyid do zhes gsungs par 'gyur ro// bzhugs zhes pa ni dngos po thams cad dang sems can thams cad kyi khams thams cad la dus thams cad du lus thams cad la sems kyi rgyun gyis mnyam par khyab par bzhugs pa ste/ 'di ltar nyon mongs pa zad pa dang / bsam gyis mi khyab pa dang / dri ma med pa dang / bdag gi ba med pa dang / rang bzhin stong pa dang / nam mkha' dang mnyam pa dang / dngos po dang / dngos po med pa rnam par spangs pa dang / thog ma dang tha ma med pa dang zhi ba dang / chos thams cad kyi dbang phyug tu sku gsal zhing thams cad kyi rang bzhin 'dzin pa dang / bden pa gnyis mnyam pa'i gnas dang / ji ltar shing gi gzhi la me'i sa bon khyab par gnas pa dang / ji ltar til la mar khu lta bur de bzhin du khams thams cad la khyab par bzhugs pa'i phyag rgya chen po'ang rjes su rtogs pa ste/ 'di dag gi dgongs pa ni de lta bu'o// mkha' 'gro kun dngos sems dpa' ste/ zhes pa la/ mkha' 'gro kun dngos zhes pa'i sgra ni rab tu gtum mo la sogs par gsungs so// de'i rdul phra rab yongs su bsdus pa'i rang gi ngo bo'i phyir dngos zhes so// de gang zhe na/ sems dpa' zhes pa ste/ brtan pa dang g.yo ba gnyis kyis phye bas na'o// 'di skad du yang // g.yo ba sems can zhes byar bshad// brtan pa la sogs snod nyid do// zhes pa'i tshig 'di'o// rdo rje sems dpa' bde ba'i mchog// ces pa la rdo rje ni mi phyed pa ste/ de rdo rje dang 'dra ba'i chos nyid kyis na gzhan 'bigs pa nyid kyi phyir ro// sems dpa' ni bde ba'i dngos po ste dngos po thams cad gcig pa nyid du'o// rdo rje sems dpa' zhes pa la rdo rje dang sems dpa' ni rdo rje sems dpa'o// bde ba'i ngo bo dang bde ba ma yin pa'i ngo bo gnyis ka bde ba ste rdo rje sems dpar bshad do// 'di ni rang 'byung bcom ldan dpal// zhes pa la/ 'di ni zhes pa ni nges par gzung ba'o// de nyid 'di ltar brtan pa dang g.yo ba'i 'gro ba ma lus par rang nyid 'gyur ba ni rang 'byung bcom ldan no// bcom ldan zhes pa la bcom pa 'di la yod pas na bcom ldan te bcom ldan gyi sgra ni dbang phyug la sogs pa drug dang ldan pas na'o// yang na bcom pas na bcom ldan du gsungs te/ nyon mongs pa'i bdud la sogs pa bcom pa ste/ shes rab kyis nyon mongs pa bcom pa'o// de'i phyir na nyon mongs pa shes rab kyis bcom pa zhes gsungs so// dpal zhes pa ni nyon mongs pa dang bral ba nyid kyi phyir na'o// mkha' 'gro ma'i dra ba zhes pa ni kun bsdus pa'o// rtsa'i 'khor lo'i gzugs kun rdzob pa ni sdom pa ste bde ba'i mchog la gsungs so// yang na phyi ma las kyang zhes pa la sogs pa ni mchog gi khams bcu drug ste/ de'i phyir na phyi ma zhes pa ni dpa' bo nyi shu rtsa bzhi la bya'o// de'i dra ba ni tshogs so// de dag nyid rtsa'i rang bzhin gyis kun rdzob kyi de kho na nyid kyi phyir na sdom pa'o// shin tu sbas pa 'di dag bshad pa'i dbye ba gsungs pa ni ji lta bar gyur pa'i gsang ba zhes pa ni e waM ste 'di skad ces pa'o// mchog ces pa ni ma yA ste bdag gis shes so// dgyes pa zhes pa ni shru taM ste thos pa zhes so// thams cad dang bdag nyid du zhes pa'i bdun pa 'di ni bdag nyid kyis zhes gsum par sbyar ro// des na brgyud pa las ma yin no zhes pa'i don to// dus gcig na zhes pa rtag tu bzhugs zhes pa 'di'o ste/ gang na rtag par bzhugs pa'i dus na zhe na/ gnas skabs gang dang gang na ci dang cir bde ba chen por gnas pa'o// de gang yin zhe na/ 'di ni rang 'byung bcom ldan dpal// zhes par sbyar ro// yang na gsang ba ni sa'i khams so// de bzhin du mchog ni chu'o// me ni dgyes par bshad do// thams cad bdag nyid ni rtag tu 'gro bar ro// rtag tu bzhugs ni nam mkha'i khams su'o// gang sems can thams cad kyi khams rnams nyid ni mkha' 'gro ma thams cad kyi ngo bo'o// de nyid kyang rdo rje sems dpa' ste/ mchog dang bla na med pa dang bde ba dang bde ba chen po'o// bshad pa 'dir bcom ldan 'das de ltar gyur pa dang 'brel lo// 'byung gnas sgra las nges 'byung rnams// dam tshig spyod yul ldan pa rnams// zhes pa la/ saM zhes pa ni bde ba ste de 'dod chags chen po'i rjes su 'gro ba'i phyir na srid pa'o// de bas na sgra'i rang bzhin te/ rdo rje nor bu'i dbus su yi ge hUM sgra'i rang bzhin gyi rnam par 'byung ba khams gsum ma lus pa'i dpa' bo dang rnal 'byor ma rnams so// de rnams kyi dam tshig ni spyod pa la gsungs te rdo rje dang pad+ma mnyam zhing mnyam par sbyor ba'o// yul dang dbang po'i skye mched bcu gnyis po'i spyod pa'i spyod yul te rig pa'i bdag nyid kyi rang bzhin gyis rang gi sems kyi spyod yul thob pa rnam par shes pa'i mtshan nyid do// thog ma zhes pa ni gsang ba ste sgrib pa lnga spangs pa nam mkha' ltar dag pa dbus dang mtha'i dri ma med pa gdod ma nas de lta bu nyid du gnas pa'i ye shes 'khrul pa bsal ba tsam ste rang bzhin gyis dag pa nyid kyi phyir ro// gtsub gtan gtsub shing yang dag par sbyor ba ji ltar de bzhin de zhes pa ni 'di lta ste/ gtsub shing dang gtsub gtan dang mi'i lag pa bskyod pa na du ba rab tu 'byung bar 'gyur zhing me mngon par 'thon kyang me de ni gtsub shing la yang ma yin gtsub gtan la yang ma yin skyes bu'i lag pa dag la yang ma yin zhing yongs su btsal na gcig la yang mi gnas so// de ltar na yang mi gnas pa/ ji lta bar gtsub gtan te chos 'byung du gsungs pa dang gtsub shing ste rdo rjer gsungs pa yang dag par sbyor ba las de bzhin du ye shes bdud rtsi lta bur gyur pa sangs rgyas kyi de kho na nyid mngon du byed pa po shes rab kyi lus las skyes pa'i ye shes nam mkha' dang mnyam pa thabs dang ldan pa dbang bskur ba las shes pa yang dag par gcig pu ste bde ba chen po'i dngos po'o// sngags bzlas bsam gtan sogs ldan pas// rgyud las gsungs pa mnyan par gyis// zhes pa 'di ni bcom ldan 'das kyis gsang ba'i bdag po la bod pa'o// rgyud ces pa'i sgra ni rdo rje'i tshig gis nges par gsungs pa'i gzhung ma lus pa 'di lta ste/ de nas zhes pa la sogs pa nas brtsams nas rdzogs pa zhes bya ba ji srid pa'i bar du ste/ 'di bsdus shing rgyas btab pa'o zhes pa'i don to// yid skyob tu gyur pa'i phyir na sngags te shes ge pa la bya'o// bsam gtan ni sems rtse gcig pa'i mtshan nyid do// yang na sngags zhes pa'i sgra ni A li kA lir brtags pa las 'dzab tu gsungs te/ byang chub kyi sems chen por sbyor bas na rnal 'byor gyi dbang phyug bdag po rang nyid do// byang chub kyi sems 'di ni rdo rje ste sangs rgyas thams cad kyi rang gi ngo bo nyid kyi phyir na'o// sogs pa zhes pa dang 'jig rten gsum zhes pa ni shin tu go sla'o// bar ma mchog dang dbugs 'byin pas// zhes pa la/ bar ma ni bu mo lo grangs bcu gcig ma'i pad+ma la sor mo dang pos bskyod pa'i phan pa'i bcud kyis len las phan par 'gyur ba'o// gnyis pa ni lo grangs bcu gnyis ma'i bde ba'i dam tshig gi don gyis so// gsum pa ni lo grangs bcu drug ma'i me tog la rtag tu sngags la goms pas so// bzhi pa lo grangs nyi shu ma ni mchog ste/ nam mkha' la spyod pa rdzogs par byed do// lo grangs nyi shu lnga pa ni dbang bskur ba'i don ji srid pa ste me long lta bu la sogs pa ye shes lnga rnam par dag pa go rims bzhin du blta'o zhes pa'o// dbugs 'byin pas zhes pa ni rang gi lhag pa'i lha la rab tu phyogs pas so// rab tu sbyangs pa'i btsun mo spyod pa'i rjes su 'jug pa dang bcas pa ni rigs ldan ma ste rigs kyi bu mo'o// gzhan byang chub kyi sems bskyed pas 'dus byas pa dag kyang yang dag par gzung bar bya'o// dri'i zhes pa ni me tog sna tshogs pa la sogs pa dang ras dang rgyan la sogs pas rnam par brgyan par bya'o// chu dang bcas zhes bya ba ni rnam pa sna tshogs pa'i ched du shes par bya ste/ rlung dang mkhris pa dang bad kan skye ba rnams kyi rim pa bzhin du phan pa'i phyir na bstan zhes pa'o// de dag sbyin zhing yang dag par mchod na mchod pa'i bdag nyid du 'gyur te/ bdag nyid sangs rgyas thams cad kyi ngo bo mchog tu dga' ba'i sku phyogs bcur gsal ba ye shes snang ba'i sgron mas mngon par rdzogs par byang chub pas so// ni zhes pa'i sgra ni nges par shes par bya ba'i don du blta'o// rtag tu zhes pa ni bar ma chad par de kho na nyid mchog tu bsgom pa'o// yang na dbugs 'byin pas zhes pa ni sna bug g.yas g.yon gnyis kyi dbugs rnams lte ba'i rtsa bar de rnams kyi yang dag par phrad pa'i dus na phyag rgya mchog nyid mi 'gyur ba'o// yang na/ 'bring dang dam pa mnyam pa yis// zhes gzhan du 'don to// de'i don smras pa/ thog ma dang tha ma gnyis te/ thog ma ni byis pa'o tha ma ni la khyogs pa'o// de dag gi bar mar gyur pa ni dbu ma ste me tog can no// des na 'bring dang dam pa las mnyam pa ni yon tan te des mtshon par byed do// des na gsungs pa/ dri chu dang ni bcas pa yis// zhes pas ni dri chu dang bcas pa'i me tog go// des ldan pa ni ga pur ro// de lta bur gyur ba'i rigs ldan la mchod par bya'o zhes pa'o// dus khyad par gyi zhes pas ni dus tshod kyi 'brel ba gsungs te de'i 'dod chags la sogs pa yongs su 'jug pa nyid kyi phyir na mi 'dor ro// snga dro ni snga dro'i dus su nges pa'i phyir na de dang 'dra ba'i dus tshod drug tu sbyar ba gsungs pa ni so ga dang char pa dang ston dang dgun stod dang dgun smad dang dpyid dang / yid 'khrugs pa rnams yang dag par 'ong ba'i dus tshod gsal bar rab tu shes nas las thams cad yang dag par brtsam par gsungs so// snga dro dang po ni dgun smad kyi dus so// snga dro 'bring po ni dpyid kyi dus so// gung yol ni char pa'i dus su mkhas pas shes par bya'o// nyin gung ni blo dang ldan pas so gar shes par bya'o// srod ni de bzhin du ston to// nam phyed ni dgun stod kyi dus so// de rnams kyi rang bzhin yongs su shes pa'i phyir na rdo rje sems dpa' la sogs pa'i rgyal ba rnams te gsungs pa// rdo rje sems dpa' dgun smad de// dpyid ni thub pa rnam snang mdzad// rta mchog dpal ni so ga'o// char dus de bzhin he ru ka// ston ni rdo rje nyi ma ste// pad+ma rnam rgyal dgun stod do// sgron ma bzang po so ga'i dus// de bzhin chu ni char pa'i dus// ston gyi dus ni mar khu'o// kye/ dgun stod de bzhin me tog go// dgun smad dus ni ga pur gyi'o// de bzhin bzhi cha mnyam par dpyid// ces so// de rnams ni rnal 'byor pa'i sman chen po ste dus tshod drug tu yongs su shes par bya'o// 'di 'dra ba'i dus kyi mchod pa ni mi mnyam ste rnal 'byor pa thams cad la dam pa'o// de lta bu'i rang gi ngo bo rdzogs par 'gyur ba'i rnal 'byor pa la rdo rje rnal 'byor ma thams cad dang / rnal 'byor pa dang mkha' 'gro ma rnams mnyes nas kun nas 'du'o// pho nya zhes pa ni de ltar mchod pas pho nya rnams nges par mnyes par 'gyur te/ mchog dang 'bring dang zhes pa la sogs pa sngon du gsungs so// de yis gang bskyed pa dang bcas pa de/ yid ni nang du chud pa yis// zhes pa ni bsgom par bya ba ste/ de nyid de'i rang bzhin gyi phyir na'o// 'dod pa'i dngos grub ces pa ni rdo rje 'dzin par grub par ro// nyid ces pa'i sgra ni nges par gzung ba'o// rang rdzas zhes pa ni ga pur ro// mchod par bya zhes pa la sogs pa ni don ji lta ba nyid do// sbrang rtsi ni mar chen po'o// khrag ces pa ni me tog go// ga pur bcas zhes pa ni ga pur dang lhan cig bsres pa 'di ni me tog ste/ rim par dbye ba med pas so// dmar dang tsan+dan sbyar ba dag // ces pa la/ dmar dang tsan+dan ni sha'o// sbyar ba dag ces pa ni bshad pa la sogs pa dang lhan cig par bdud rtsi ro mchog drug pa dpag tu med pa'o// rdo rje mtshan ma zhes pa ni chos 'byung bar gzhag pa'o// de nas thams cad rdo rje ni bcom ldan 'das dpal he ru ka'o// de'i mtshan ma ni mtshan ma thob pa ste de la rang gi lag pas blangs te myong ba'o// srin lag ni sa'o// mthe bong ni ri rab tu sbyar te dkrugs la rang byung gi byang chub rnam pa gsum gyis shes par bya'o// 'o ma dang chu dang bdud rtsi lta bur ro// de yang oM ha hoHhrIHzhes pa ste yi ge has ni kha dog 'joms/ yi ge hoHsa ni dri nyid sel// yi ge hrIHsa ni 'bar bar sbar// dag byed rab tu 'tshed pa'o// blo dang ldan pas de lta bu'i// bdud rtsi myangs pa'i rgyus 'grub po// de yang dang por bla ma la 'bul lo// de'i rjes su rdo rje he ru ka la phul la de nas phyag rgya la byin te bdag nyid kyis myang ngo // de yang bdud rtsi lnga'i snying po yang dag par sbyar ba 'di spyod pa ni rdo rje 'dzin pa nyid lta bur blta'o// yang na ga pur bcas zhes pa ni byang chub sems dang bcas pa'o// tshogs dbus su ni rab gzhag la// zhes pa la sogs pa la/ tshogs ni mig la sogs pa'i dbang po'i tshogs thams cad dang thabs kyi dbang po dang bdun du bgrang ba'i tshogs te de rnams su 'dus pa'o// thabs nyid gang zhe na/ srin lag mthe bong dag kha sbyar// zhes bya ba la sogs pa gsungs te srin lag ni pad+ma'o// mthe bong ni rdo rje'o// de dag gi kha sprad pa ni de gnyis te/ de lta bu'i sbom po dang tha ltag sprad pa dag rang rig tu bldag cing myang ngo zhes pa'i don to// mchod bzhi de bzhin rnal 'byor rnams// zhes pa ni 'di lta ste/ rdo rje'i grwa bzhir 'di dag ste/ dang po stong pa'i byang chub sems// gnyis pa la ni sa bon 'dus// gsum pa gzugs nyid rdzogs pa ste// bzhi pa yig 'bru dgod pa'o// zhes gsungs pas na// bum pa bzhi'i steng du thod pa bzhi bzhag pa'o// de bzhin rnal 'byor ma zhes pa ni phyogs bzhi'i mkha' 'gro ma la sogs pa ste de rnams kyis dkyil 'khor lo'i bdag nyid la mchod par byed do zhes pa'i don to// de lta bu nyid kyi phyir na gnyis med pa'o// snyoms par 'jug pa de nyid 'dzin zhes pa yang ngo // de la/ gnyis med dpa' bo snyoms zhugs pa// zhes pa la dpa' bo zhes pa ni dpa' bo nyi shu rtsa bzhi pos lhan cig tu spyod pas snyoms par 'jug pa'o// 'di la khwa gdong ma la sogs pa ni dad pa la sogs pa rnam par dag pa'o// de la dpa' bo zhes pa'i sgra ni thams cad kun du bsdus pa'i don te/ ji ltar rgyal po zhes zer kyang 'khor thams cad kun du bsdus pa la bya ba ltar 'dir yang ngo // bya ba ni de ltar byang chub kyi sems bskyed pa'i rim pa can rab tu phye bar shes pa'i sgom pa pos ni mkha' 'gro ma la sogs pa'i lha mo rnams de bzhin du rnam par thar pa'i sgo bzhi'i bdag nyid dang bden pa bzhi ru bya'o// gnyis med dpa' bo snyoms zhugs pa// zhes pas de ltar mchod par bya'o// gzhan du yang bsgom pa yongs su rdzogs pa'i rim pa la gdod ma dang tha ma med pa'i nga rgyal gyis gnas pa'i dus na nges pa med pa yin no// de ji lta bur zhe na/ smras pa ji lta ba bzhin gyi nang gi phyag rgyas snyoms par zhugs shing yang dag par sbyar bar gyur pa kun du khyab pa'i rdo rje 'dzin pa chen po nyid de thams cad du nam mkha' lta bur rab tu gnas pa kun du bzang po thams cad kyi bdag nyid byang chub cing sangs rgyas par khams gsum po cang mi smra bar bsgom par bya ba ste/ ji ltar nyi ma'i 'od zer nyi ma gung du song ba na dman pa dang 'bring dang mchog tu byung ba rnams la rnam par rtog pa med kyang kun du gsal bar byed do// de bzhin du rnal 'byor gyi ye shes kun du 'jug pa na mu stegs dang nyan thos dang rang sangs rgyas kyi sa thams cad las 'das te gang gi tshe snang ba med par gyur pa de'i tshe sangs rgyas nyi ma'i 'od zer gyis phyogs bcu kun du sangs rgyas kyi zhing thams cad na de bzhin gshegs pa thams cad dang chos rnams la 'jig rten gyi khams gsal bar bya bar mi rtog cing rnam par rtog pa med kyang ji lta bur gyur pa de rab tu shes pa ni de nyid 'dzin zhes pa'i don to// mi zhes pa la mir gyur pa ni mi'o// de lta bu'i mi rnams kyi bde ba'o// bsdus byas pa zhes pa ni shes par byas pa dang ngo // rdo rje ma'i cha zhes pa ni rdo rje ma'i cha 'di dang ste rnal 'byor gzhan dang mnyam zhing gzhi mthun par byed par 'dod pa de'i tshe/ bcu drug dus tsam du yang mi phod cing des 'di'i dpe'i mtshan nyid tsam du yang ma yin la cha tsam dang grangs tsam dang dpe bsnyag pa tsam dang dpe'i rang bzhin tsam du yang mi phod do// da ni gnas phun sum tshogs pa gsungs pa ri sul tshang tshing zhes pa ji bzhin pa ni go sla'o// 'dir de brdas bstan pa'i don ni sangs rgyas kyi phyag rgya'i pad+ma chen por yon tan gnas pa ste/ 'di ni gnas kyi khyad par gsang bar 'dus pa ste ri sul tshang tshing du gsungs pa'i don ni nags tshal gyi tshogs mang po can gyi yul mchog tu dben pa ni de'i gnas so// 'dir gtso bo bzung ba na 'khor rnams kyang gzung bar bya ste 'dod chags la sogs pa'i nyon mongs pa'i nags tshal gyi tshogs dang ldan pa'i bud med de phyag rgya'o// de lta bu de nyid rnam par dag pa thams cad kyis byang chub kyi lam du 'gyur ro// de'i shin tu rnam par dag pa rab tu gsal ba ji srid par song bas na gnas kyi mchog ste chos 'byung ba la bshad do// de lta bu ni de bzhin gshegs pa thams cad kyis rab tu bsngags pas na rdo rje'i rigs la sogs pa phyag rgya mo'i tshogs khyad par can du skyes pa'i phyir na dben pa'o// de ltar de nyid bde ba chen po'i bdag nyid mi g.yo ba'i phyir ri sul te mu stegs la sogs pa dman pa'i rlung rab tu langs pas mi g.yo ba'i phyir na'o// sems can dman pa blo chung ba rnams kyis bgrod mi nus pas na tshang tshing ngo // rgyal ba'i bdud rtsis yongs su gang ba'i phug gi phyir na 'ang phug go// chu bo chen po'i ngogs dag ces pa ni de'i thabs dang shes rab yang dag par sbyor bas zab mo dang snying rje dang shes rab dang rgya chen po'i chu bo'i klung mtsho lta bu ni chu ngogs so// gdod nas grub pa'i zhes pa ni yongs su rdzogs par rtag tu grub pa skye zhing 'jig pa dang bral ba rtag tu nam mkha' dang mnyam pa'o// dur khrod ces pa ni nyan thos dang rang sangs rgyas la sogs pa'i 'dod chags la sogs pa'i mes bsregs pas na dur khrod do// yang na thams cad mnyam pa nyid kyi phyir na sems can gyi rgyun thams cad la lhag par gdal ba ni dur khrod ces bya ba yin no// der ni zhes pa ni de lta bu'i gnas khyad par can du'o// dkyil 'khor zhes pa ni snying po ste de len cing 'dzin pa ni dkyil 'khor ro// bri bar bya zhes pa ni de lta bu yid kyis bsgom par bya zhes pa'i don to// phyi'i don ni go sla'o zhes gong du bshad do// de la ci'i phyir na dkyil 'khor zhes bya zhe na/ de nyid kyang mtshan gyi mchog ces bya ba'i rgyud las/ dkyil 'khor mchog ni de nyid dpal// he ru ka nyid ye shes mchog // dkyil 'khor b+ha ga'i pad+ma ste// phag mo'i sku las phyung ba'o// der ni dkyil 'khor 'dus pa ste// dkyil 'khor bde ba mchog nyid dang // dkyil 'khor dpa' bo rnal 'byor ma// kha sbyar gnyis med de nyid de// bdag gi de nyid mnyam par bsam// de nyid lha yi de nyid dang // sngags dang phyag rgya'i de nyid dang // de nyid dkyil 'khor dam pa'o// yan lag kun bsgom par byas shing // brtag bya rtogs byed rnam par spangs// dbyangs dang thig le las 'das pa// de nyid dkyil 'khor mchog nyid do// chos rnams kun gyi dngos dpyad na// de nyid dkyil 'khor rnams su bshad// rnam par dag pa mkha' 'dra la// chags dang chags bral mnyam pa'i dkyil// pad+ma rA ga 'bar ba bzhin// shin tu 'dod chags khrag gi sems// de nyid dkyil 'khor dam pa'o// gang zhig gnas pa'i khams thams cad// gzugs dang gzugs med rab dri med// rtog pa bskul ba sems nyid de// de nyid dkyil 'khor mchog tu bshad// dkyil 'khor lus su gsungs pa dang // gsung gi dkyil 'khor de nyid dang // byang chub sems nyid dkyil 'khor te// gsum po dkyil 'khor dag tu brtag // de nyid kun mkhyen dkyil 'khor te// sa gsum brtan g.yo ma lus pa'o// dpal he ru ka bde mchog gi 'grel pa sgrub pa thabs thams cad kyi gnas pa zhes bya ba las/ le'u dang po'i bshad pa'o// // da ni le'u gnyis par sa'i 'du bya ba bstan par bya ba'i phyir de la zhes pa la sogs pa gsungs te/ 'di las de la zhes pa ni ji ltar gsungs pa'i gnas su'o// skye bzhin zhes pa ni ma lhung ba des brtsam par bya'o zhes pa dang 'brel to// dkyil 'khor sa ni nye bar byug // ces pa la sogs pas ni sa'i bya ba ston te/ 'di dag gi rab tu bya ba ni dkyil 'khor gyi sgrub thabs las shes par bya'o// dur khrod du ni kun spyod cing // zhes pa ni dur khrod nas byung ba'i rdzas thams cad kyis rdul tshon lngar mngon par 'du bya ste/ rdul tshon nag po ni ro bsregs pa'i sol ba'i phye mas bya'o// rdul tshon dmar po ni so phag gis bya'o// rdul tshon dkar po ni mi'i rus pa'i phye mas so// rdul tshon ser po ni ldong ros dang rus phye bsregs pas bya'o// rdul tshon ljang gu ni mi rus phye ma dang lo ma ljang gu'i phye ma bsres pas bya'o// dkyil 'khor 'jigs pa bri bar bya// zhes pa ni de rnams kyis te/ 'khor los sgyur ba'i rgyal po mchog tu gsal ba nyid do// slob dpon shin tu mtshan ldan pa'i// zhes pa ni rab tu gnas pa'i cho ga la goms pa'o// sbyor ba shes pa ni ting nge 'dzin la gnas pa ste/ pha rol 'gro zhes gsungs pa'o// de yang dang po kho nar stong pa nyid rgya mtsho lta bu'i chus sdig pa ma lus pa bkrus pa nam mkha' lta bur sdig pa med pa snying rje chen po dang byams pa chen po can brtson 'grus rtsom zhing btang snyoms dang ldan pa bdag nyid dpal he ru ka'i dngos por byed pa'o// gong ma rnams ni go sla'o// spyi bor skyes pa'i thod byas shing // zhes pa ni de bzhin gshegs pa lnga'i gzugs rnam pa sna tshogs pa bkra bas bskor ba'i ral pa'i dbu rgyan gyis thod pa'i phreng ba'i steng du brgyan pa'o// bdud rtsi lnga dang bsres pa'i thal bas yan lag byugs pa ni yan lag thal bas byugs pa'o// dum bu gcig gis zhes pa ni sor mo lnga'i 'khor lo'o// lhag ma ni go sla'o// rus pa'i phreng ba'i do shal ldan// zhes pa ni mi mgo lnga bcu phreng bar byas pa'i do shal lo// dngos su med dam mi nus na yang bsam gtan gyis bya'o// kha T+wAM ga zhes pa ni g.yon pa thod pa dang ldan pa can no// g.yas pa ni rdo rje gsor bar rtsom pa'o// bdag nyid ces pa la sogs pa lhag ma ni go sla'o// de ltar byas te bri bar bya// zhes pa dang 'brel te/ shi ba'i srad bus zhes pa ni mi shi ba dang lhan cig par bsgres pa'i skud pa dur khrod nas ma lhung bar blangs pa khrag chen zhes pa dang / bdud rtsi rnam pa lnga bsres par bcal bas so// yang na shi ba'i srad bus zhes pa ni mi shi ba'i rgyus pa las skud pa nyis 'gyur du byas pa'o// da ni 'dir dkyil 'khor gyi tshad gsungs pa// khru gang zhes pa la sogs pa gsungs te/ khru gang nas brtsams nas ji srid khru nyi shu'i bar du ste/ de las lhag par mi bya ba'o zhes pa'i tha tshig go// sngags pas nyis 'gyur rnam dpyad cing // zhes pa ni gsher thig gi skud pa'i mtshan nyid do// mchod ces pa ni mchod par bya ba'i don to// skud pa'i tshad dang ji ltar gdab ce na// smras pa/ cha yis bgos pa'i rim nyid kyis// dkyil 'khor la ni thig gdab po// zhes pa la sogs pa ste/ cha rnams kyi bgo ba ni rnam pa gsum du'o// de'i rim pa las cha rnams rim par bgo ba'o// de rnams 'jug pa'i cha'i rim pas dkyil 'khor gyi thig gdab po// de yang shar dang nub tu gzung bas dkyil 'khor gyi sa'i tshad la/ thig skud nyis 'gyur gyis gdab par bya ba ste/ bya rog rjes kyis mtshon byas te// shar nas lho yi phyi mtshan sbyin// nub tu yang ni de bzhin te// byang du'ang de yi tshad byas la// tshangs pa'i thig gis gdab bya ba// shar phyogs sogs par gzung la'o// thig bzhi ru ni btab pa las// de nas logs ni re re la'ang // cha brgyad kyi ni tshad du 'gyur// yang ni cha yi zur bzhi yis// cha chen du ni mtshan ma gdod// tshangs thig tshad bya zur thig la// bskyon te bgo bya'i mtshan ma nyid// drug cu rtsa bzhi cha mnyam ldan// thig gis zur kun them par gdab// gang tshe zur la so sor ni// 'dus pa de tshe thig gi mchog // de nas cha bran bdun bdun ni// bor ba'i phyi rol cha res bskor// de ltar phyogs bzhir bsnyams byas la// dbang po nas ni bskor byas te// skud pa'i tshad dang ldan par ni// gang tshe mnyam pas bskor nang la// thig skud tshad ma 'dzin pa pos// de nas bde chen 'khor lo dang // thugs dang gsung sku'i tshad bya ba// cha bran bdun bdun dang mnyam ldan// skud pa mchog gis bskor bar bya// 'khor lo'i rtsibs nang cha bran drug// de yis mdzes par brgyan par mthong // lte ba'i tshad dang 'dab ma rnams// cha bran bzhi dang gsum nyid du// bya 'dab ma yis mdzes pa'o// tshangs thig brgyad la lce rtse gtad// gsum po kun kyang de bzhin no// cha bran re re phreng ba'i gnas// rtag tu bya ba 'di yis rdzogs// thugs la rdo rje'i phreng bas bskor// de bzhin gsung la pad ma'i phreng // sku la 'khor lo'i phreng ba sbyin// de bzhin lhag ma ci mdzes bya// de la shar phyogs su ni shing ha ri bA se'o// drung na lha'i tshogs dkar po dang ldan pa bri'o// lho phyogs su shing tsU ta'i drung na gshin rje nag po dang ldan pa'o// nub phyogs na shing a shwa ka'i drung na sprin gyi rgyal po dmar po'o// byang na byang chub kyi shing drung na gnod sbyin ser po'o// me'i grwa na ga rany+tsi'i drung na drang srong gi tshogs dmar po'o// bden bral na la ta dzA ti'i drung na srin po'i tshogs sngon po'o// rlung phyogs na rlung gi bdag po ljang gu shing ardzu na'i rtsar ro// dbang ldan na gnas pa'i shing n+ya gro d+ha dang de'i rtsa na yi dgas kyi tshogs du ba'i kha dog can bri bar bya'o// dur khrod chen po 'jigs pa can rnams su bya'o zhes so// lte bar dgod bya dpa' bo ni// zhes pas lha'i dgod pa gsungs so// mdangs dang ldan zhes pa ni shin tu drag cing drag pa ste/ 'jigs bag can no// de'i zhal dang po ni char pa'i sprin lta bu ste nor bu chen po in+d+ra nI la spangs pa lta bu bskal ba'i me ltar 'od zer mi bzad pa 'bar ba'i spyan gsum pa can de nyid mche ba rnam par gtsigs shing 'jigs par mdzad pa'o// 'jigs byed ces pa ni rnam par 'jigs par mdzad pa'o// sgra cher bzhad ces pa ni lha mo la 'khyud pa'i dgyes pas zhal pad+ma ltar rnam par rgyas pas shin tu cher bzhad pa ste/ nor bu gsal ba bsdus pa 'khrigs pa lta bu'i tshems kyi 'od zer mi bzad pa 'bar ba'i spyan gsum pa can gyis gsal bar mdzad cing rgyu ba dang mi rgyu bar bcas pa ri'i rgyal po ri rab kyi steng na sna tshogs pad+ma dang nyi ma'i dkyil 'khor la zhabs gnyis bskyod cing de nyid du yi ge hUM brjod par mdzad pa zhal g.yas pa shin tu ser ba ni gser bsregs pa lta bu dgyes pa'i spyan me tog rgyas pa lta bu 'jig rten gsum dbang du sdud pa'o// nub kyi zhal ni shin tu dmar ba me tog dA ldi mi dang ban+du ka lta bu nyi ma'i dkyil 'khor 'char ka'i 'od zer ltar mi bzad pa sgeg pas rnam par bsgyings shing yul la dgyes pa'o// g.yon pa ni ljang gu ste/ 'od zer mi bzad pa ni nor bu ma rgad ta'i 'od lta bu zhal rgyas pas drag tu bzhad pa de lta bu'i phyag bcu gnyis pa'o// de la phyag g.yas kyi dang po na lcags kyu g.yon pa na dgra sta gzhan ma rnams ni sngon gyi bzhin no// phyag gcig la kha T+wAM ga dang thod par ldan no// de'i zhes pa la sogs pa la/ rdo rje can ma de'i mdog ni mi bskyod pa bdag po'i dus su rdo rje sems dpa'i yum shin tu dmar zhing phyag na rdo rje dang thod pa bsnams pa'o// de'i rjes su 'khor lo gsum la ji lta ba bzhin du rdo rje dang pad+ma dang 'khor lo rnams dgod par bya'o// de bzhin du khwa gdong ma la sogs pa'i mtshan ma ji lta ba bzhin du dgod do// de ltar mkha' 'gro ma la sogs pa 'di dag gi yang de ltar gsungs so// de nas bum par bya ba ni// rtsa ba gnag sogs rnam par spangs// zhes pa la bum pa zhes pa ni shar gyi sgor ni rgyal ba dang bkra shis so// byang du ni dngos grub dang rdzu 'phrul lo// nub tu ni rgyal ba dang rnam par rgyal ba'o// lho ru ni dngos grub dang bsrung ba'o// dgu pa ni dngos grub thams cad rnam par rgyal ba ste shar du dgod do// dri'i chu yis zhes pa ni rdul tshon gyi las rnams rdzogs nas dkyil 'khor gyi sgrub thabs brtsam mo zhes pa'o// mar me zhes pa ni mar me dang me tog dang spos dang lha bshos la sogs pa dbul bar bya'o// de nas lo grangs bcu drug ma me tog dang ldan pa la de'i phyag rgyar mnyam par sbyar la gnas te/ bde ba bskyed pa'i dkyil 'khor 'dod pa thams cad dang ldan pa la dngos grub dam pa bsgrub par bya'o// sngags pas lte bar rlung dang me'i dkyil 'khor bsams la// de'i dbus su A li kA li la dbus na stong pa nyid kyi ri mo can du'o// de lta bu yang dag pa'i mtha' so sor rtog par 'gyur zhing nan tan du bsgom pa shin tu rnam par dag par gsungs pa gang yin pa de ni bla na med pa'i yang bla na med pa'o// rang gi 'khor lo chos rnams ro mnyam par bya ste 'gro ba gsum po ma lus par rdzogs par snang ba ni rmi lam dang sgyu ma dang de bzhin du gzugs brnyan lta bur bsam zhing sna tshogs par gnas pa la ni snying rjer ldan par 'gyur ro// dgod par bya zhes pa ni ji ltar bshad pa'i gnas rnams la sku la sogs par yang byin gyis brlab par bya zhing mig la sogs pa byin gyis brlab par bya'o// de yang mig gnyis su pad+ma dang zla ba la 'khor lo dang yi ge oM yongs su zhu ba las gti mug rdo rje zhal gsum phyag drug pa ral pa'i dbu rgyan can rgyan thams cad kyis rnam par brgyan pa ste/ lhag ma kun kyang 'di bzhin du shes par bya'o// 'di'i sku dang rtsa ba'i zhal dkar po'o// 'di'i zhal g.yon pa ni ser po g.yas pa ni ljang gu ste/ rdo rje dang dril bu 'dzin pa'i phyag gnyis kyis gzugs kyi rdo rje ma la 'khyud pa'o// phyag gzhan gnyis kyis gti mug tshangs pa'i pags pa bshus nas bzung ste bsnams pa'o// gzhan gnyis na cang te'u dang thod pa bzung nas kha T+wAM ga 'khyud pa ni phyi ma thams cad kyi yang ngo // rnal 'byor ma thams cad sems ma'i skyil mo krung du'o// 'di'i dbu rgyan ni rnam par snang mdzad do// rna ba gnyis la pad+mar gnas pa'i nyi ma la yi ge hUM dang rdo rje yongs su zhu ba las zhe sdang rdo rje'o// yan lag kun dang rtsa ba'i zhal ni sngon po'o// g.yon pa ni ser po'o// g.yas pa ni ljang gu'o// rdo rje dang dril bu 'dzin pa'i phyag gnyis kyis sgra'i rdo rje la 'khyud pa'o// phyag gzhan gnyis kyis zhe sdang rdo rje'i ngo bo khyab 'jug chen po'i rgyab kyi pags pa bshus nas bsnams pa'i tshul du 'dzin pa'o// dbu rgyan du mi bskyod pa bsam par bya'o// sna bug gnyis su pad+ma la gnas pa'i nyi ma la yi ge trAM dang rin po che yongs su zhu ba las ser sna rdo rje ser po g.yas pa sngo la g.yon pa dmar ba rin po che dang dril bu 'dzin pa'i phyag gnyis kyis dri'i rdo rje ma la 'khyud pa'o// gzhan gnyis kyis ser sna rdo rje'i ngo bo 'dod pa'i lha'i pags pa bshus nas bsnams pa'i tshul du 'dzin pa'o// dbu rgyan la rin chen 'byung ldan bsam par bya'o// lce rtser pad+ma la gnas pa'i nyi ma la yi ge AHdang pad+ma yongs su gyur pa las gsung gi rdo rje sku dang rtsa ba'i zhal ni dmar po'o// g.yon pa ser po g.yas pa dkar po'o// pad+ma dang dril bu 'dzin pa'i phyag gnyis kyis ro rdo rje ma la snyoms par 'jug pa'o// gzhan gnyis kyis 'dod chags kyi ngo bo'i dbang phyug chen po'i pags pa bsnams pa'i tshul du 'dzin pa la snang ba mtha' yas dbu rgyan du bsam par bya'o// dpral bar pad+ma la gnas pa'i nyi ma la yi ge baM dang ral gri yongs su gyur pa las phrag dog rdo rje zhal gsum phyag drug pa ral pa'i dbu rgyan can yan lag thams cad dang rtsa ba'i zhal ni ljang gu'o// g.yon ser ba g.yas sngon po'o// ral gri dang dril bu 'dzin pa'i phyag gnyis kyis reg bya rdo rje ma la 'khyud pa'o// gzhan gnyis kyis nga rgyal gyi ngo bo tshogs kyi bdag po'i pags pa bshus nas bsnams pa'i tshul du 'dzin pa ste/ don yod grub pa'i dbu rgyan can du bsam par bya'o// snying gar pad+ma la gnas pa'i nyi ma la yi ge hUM dang rdo rje yongs su gyur pa las dbang phyug rdo rje ste/ yan lag thams cad dang rtsa ba'i zhal ni dkar po'o// g.yon pa ni ser po'o// g.yas pa ni sngon po'o// rdo rje dang dril bu 'dzin pa'i phyag gnyis kyis chos kyi dbyings kyi rdo rje ma la snyoms par 'jug pa'o// gzhan gnyis kyis dbang phyug thams cad pa lta bu dbang po'i pags pa bshus te bsnams pa'o// mi bskyod pas dbu brgyan par bsam par bya'o// thabs rnams ji lta ba bzhin du shes rab rnams kyang de bzhin te 'khyud pa'i rtsa ba'i phyag rnams na me long pi wang dri'i dung ro'i snod sna tshogs kyi ras dang chos 'byung ba'i phyag rgya ste/ rim pa ji bzhin du gzugs rdo rje ma la sogs pa rnams la blta bar bya'o// de'i rjes su go cha'i phyag rgya rnams bsam par bya ste/ thugs kyi rdo rje'i 'og de nyid kyi snying gar pad+ma la gnas pa'i zla ba la sngar gyi cho ga bzhin du oM ha dang rdo rje las rdo rje sems dpa' dkar po// rdo rje phag mo kha dog dmar mo la 'khyud pa'o// mgo bor sku rdo rje'i steng phyogs pad+mar gnas pa'i zla ba la sngar gyi cho ga bzhin du na ma hi dang 'khor lo las rnam par snang mdzad ser po gshin rje ma sngon mo la 'khyud pa'o// spyi gtsug tu pad+ma la gnas pa'i nyi ma la swA hA hU dang pad+ma las pad+ma gar gyi dbang phyug dmar po rmongs byed ma kha dog dkar mo la 'khyud pa'o// phrag pa gnyis la pad+ma dang nyi ma la gnas pa bau Sh+Ta he dang rdo rje las he ru ka sngon po skyed byed ma ljang gu la 'khyud pa'o// mig gnyis su gnas pa'i pad+ma dang nyi ma la hUM hUM hoHdang rin po che las rdo rje nyi ma dmar po skrag byed ma du ba'i mdog can ma la 'khyud pa'o// yan lag thams cad la gnas pa'i pad+ma dang nyi ma la phaT haM dang sna tshogs rdo rje las rdo rje rta mchog ljang gu ste du ba'i mdog can gtum mo la 'khyud pa'o// rdo rje sems dpa' la sogs pa'i dpa' bo de rnams ni zhal gcig phyag bzhi pa spyan gsum pa zhal mche ba cung zad rnam par gtsigs pa rgyan thams cad kyis brgyan pa ral pa'i dbu rgyan can ras dang ldan pa g.yas brkyang ba dang ldan pa rtsa ba'i phyag gis 'khyud pa rim pa ji bzhin du rdo rje dang 'khor lo dang pad+ma dang rdo rje sngon po kha cung zad gyes pa dang rin po che dang sna tshogs rdo rje'o// thams cad kyi g.yon na ni dril bu'o// phyag gzhan gnyis na thod pa kha T+wAM ga dang bcas shing g.yas na cang te'u bsnams pa'o// rdo rje phag mo la sogs pa rnams kyang de bzhin du zhal gcig phyag bzhi pa spyan gsum pa gcer bu skra grol ba phyag rgya lngas brgyan pa'o// g.yon gnyis na dril bu dang thod pa 'dzin cing kha T+wAM ga 'dzin pa'o// g.yas pa kun na cang te'u dang gri gug 'dzin pa'o// gnyis su med pa'i sbyor ba la snyoms par zhugs pas bde bar gshegs pa rnams mnyam par 'gro ba ni bde ba dam pa'o// rdo rje sems dpa' la sogs pa'i lha rnams la ni mi bskyod pas dbu brgyan par shes par bya'o// de bzhin du bcom ldan 'das yum rdo rje phag mo la yang sku gsung thugs byin gyis brlab pa dang / ye shes sems dpa' dang yang ldan par bstan pa ni oM AHbaM hUM zhes pas so// de nas mig la sogs pa la gti mug rdo rje la sogs par blta bar byas la/ yang lte bar baM dang badzra las rdo rje phag mo'o// snying gar ni haM yoM las gshin rje mo'o// h+'+riM moM las rmongs byed mkhar ro// mgo bor hreM hriM las skyod byed ma'o// spyi gtsug tu ni hUM hUM las skrag byed ma'o// yan lag thams cad la ni phaT phaT las gtum mo'o// de'i rjes su rang gi sa bon las 'od zer spros te/ dzaHhUM baM hoHzhes pas rdo rje lcags kyu la sogs pa rim pa bzhin du sbyar bar bya'o// de las bsang gtor dang zhabs bsil dang mchod yon la sogs pa sbyin no// des yang dag par mchod de mchod pa'i cho ga thams cad kyis mchod par bya'o// nam mkhar mkha' 'gro ma rnams zhes pa la sogs pa ni rim pa ji lta bar ye shes kyi 'khor lo'i khams gsum po dam tshig gi 'khor lo la bcug ste bcings nas dbang du bya'o// de nas rang gi snying ga'i sa bon las 'od zer yang dag par spros pas de bzhin gshegs pa thams cad yang dag par bskul ba ni bcom ldan 'das de bzhin gshegs pa thams cad kyis bdag la dbang bskur du gsol zhes bskul bas bdag nyid chen po'i sangs rgyas de rnams kyi 'od zer spros pas gzugs kyi rdo rje ma la sogs pa rigs kyi rnal 'byor ma rnams sprul pa nam mkha'i gzhir yongs su gang bas bdud rtsi lnga yis yongs su gang ba'i bum pa thogs te/ mngon par blugs pas dbang bskur bar bsam par bya zhing 'di skad brjod do// dbang bskur chen po'i rdo rje la// khams gsum gyis ni phyag byas pa// gsang gsum bzhi las byung ba nyid// sangs rgyas kun gyis bdag la stsol// oM sarba ta thA ga ta a b+hi She ka ta sa ma ya shri ye hUM zhes pa ste/ dbang bskur ba'i rjes su sems kyis dbu rgyan byas par bsgom mo// mkha' 'gro ma la sogs pa rnams la ni rnam par snang mdzad la sogs pa bzhis dbu brgyan no// 'khor lo gsum la ni sku gsung thugs kyi phyag rgyas so// khwa gdong ma la sogs pa phyogs mtshams na gnas pa rnams la'ang rnam par snang mdzad la sogs pas rgyas gdab pa'o// cho ga ji lta ba bzhin du yi ge hUM gis rdo rjer sprul lo// yi ge es ni lha mo'i pad+ma 'dab ma gsum par ro// yi ge a sa ni ge sar ro// yi ge baM gyis ni lte bar rnam par bsgom mo// de nas rdo rje lcags kyu lta bu'i 'od zer spros pas rgyal ba'i tshogs rnams bkug ste pad+ma'i sna rtser kha phye la rjes su chags pas byang chub kyi sems 'thungs pas bzi bar bya'o// oM sarba ta thA ga ta a nu rA ga Na badzra swa b+hA wa At+ma kou0f85haM zhes brjod cing bde ba'i sgras de bzhin gshegs pa thams cad yang dag par bskul nas de ma thag tu rang gi snying gar zhugs pa bdud rtsi'i chur gyur pa rdo rje'i lam nas pad+ma'i dkyil du spro bar bya'o// de mchod pa'i lha mo bcu drug gi gzugs du mar ba spu'i bu ga'i rtse mo nas spros la cho ga bzhin du mchod yon la sogs pa rdzogs par sbyin pa ni rang rang gi sngags kyis so// oM shrI he ru ka ar+g+haM pra tI ts+tsha swA hA zhes pas mchod yon no// oM shrI he ru ka pAd+yaM pra tIts+tsha swA hA/ zhabs bsil gyi ste zhabs bsil bar byas la de nas me tog dang spos la sogs pa rnams kyis rim pa bzhin du mngon par mchod par bya'o// gong 'og tshig ma bkral ba rnams ni go sla'o// dpal he ru ka bde mchog gi 'grel pa sgrub thabs rnams kyi gnas pa zhes bya ba las/ le'u gnyis pa'i rnam par bshad pa'o// // de nas/ dang por slob dpon mnyes bya ste// zhes pa ni dkyil 'khor du 'jug par bya ba'i don du'o// ji ltar nus pas mchod par bya ste gsol ba gdab par bya ba'i tha tshig go// lhag ma ni go sla'o// shin tu sgra snyan dril bu dkrol bar bya ba ni cang te'u ru gsungs so// yang na dril bu zhes pa ni lo grangs bcu drug ma'o// rnga brdung zhes pa'ang lo grangs bcu gnyis ma'o// shin tu sgra snyan zhes pa ni ngag snyan pa dang ldan pa ste/ gzugs dang kha dog dang ldan zhing reg bya khyad par can gyis phye ba can no// dkrol zhes pa ni shin tu chags pa can no// lhag ma rnams ni go sla'o// 'di'i rim pa'i mtshan nyid ni dbang gi rab tu byed pa las shes par bya ste/ 'dir ni gzhung shin tu rgya ches su dogs pas 'jigs nas ma bshad do// lho phyogs su ni lus phyogs te/ zhes pa ni me tog bor ba gal te shar sgo'i dkyil 'khor du lhung nas bdag dang sa gzhi 'thob cing ral gri dang rkang mgyogs su 'grub pa dang // nad med pa dang ye shes kyis thar par 'gyur ro// bcud kyis len pa dang gser 'gyur rtsi dang 'bru dang nad med pa dang bang mdzod stong phrag du ma ster bar 'gyur ba dang / dpal dang zhi ba ni lho phyogs kyi sgo'i dkyil 'khor du lhung na rtag tu 'grub par 'gyur ro// dkyil 'khor gyi nub phyogs kyi sgo'i dkyil 'khor du lhung na ni dbang dang dgug pa dang / nor phun sum tshogs pa dang / zhi ba dang rgyas pa dang / skye ba dang ldan pa rnams dga' ba dang bu dang tsha bo phun sum tshogs pa 'grub po// de bzhin du byang phyogs kyi sgo'i dkyil 'khor du lhung na bstan pa bsrung zhing gdug pa thams cad tshar gcod cing gdug pa can pham par byed par 'gyur ro// me tog gtor zhes pa ni dang por slob ma dad pa shin tu che ba sems dga' ba'i rgyu yis dbab par bya'o// de'i rim pa ni slob ma g.yas brkyang bas gnas shing snying gar thal mo sbyar bas 'dzin du bcug la rlung gi dkyil 'khor gyi dbus na gnas pa'i rkang pa gnyis la rlung gi sa bon bkod la snying gar yang rlung dang sa dang chu rnams te/ rlung gi sa bon gyis g.yo bar bya ste de yang sngon du rdo rje phag mo'i rnal 'byor gyis gnas par byas la'o// slob dpon bdag nyid yi ge hUM gi nga ros hUM zhes brjod do// de nas a le le le hUM AHzhes brjod cing rdo rje dril bu'i sgra 'khrol zhing nga ro cher gdon no// de lta bus mchog dang 'bring dang dman pa thams cad la zhugs par 'gyur ro// de nas skal ba chung ba rnams la ni gsang ba shes pa'i slob dpon gyis ro'i yan lag lnga nas blangs pa'i sha de bzhin gshegs pa lnga'i sa bon gyis byin gyis brlabs pa dang / mar khu chen po dang gu gul chen po dang bsres pa sman sna bdun po de cha mnyam por byas pa de mdun du byas pa'i dbus su chang la gu gul dang ldan par byas pa la kun du sbyar pa'i bdug pa'i ri lu de la phag mo'i sngags yang dag par bzla'o// de bsnams pa tsam gyis skad cig de nyid la byin gyis rlob bo// ngag la babs pas ni sngon du ji ltar ma gsungs pa'i tshigs bcad rnams 'don par nus so// sems la babs pas ni byung ba dang 'byung ba rnams shes so// oM tiSh+Tha sa ma ya ba ri ba li te hUM hUM hUM ho ho ho swA hA/ zhes rdo rje spyi bor bzhag la brjod de dbab pa gshegs su gsol ba'i sngags so// gang du me tog babs pa zhes pa ni de nyid kyi rigs de la sbyin no// de nas ni gang la mos par yang bya'o// dpal he ru ka'i dkyil 'khor bstan par bya zhes pa ni dkyil 'khor tsam yin gyi de'i de kho na nyid ni ma yin pa'o// de nas chu'i dbang bskur ba la sogs pa byin pas bum pa'i dbang bskur ro// de'i rjes su mchod pa byas la gsang ba sbyin no zhes pa'i don to// slob dpon shin tu mnyam gzhag pa// slob ma rnams kyi nyin gnyis par// zhes pa ni mtshan phyed na zhes pa'i don to// khrag gis zhes pa ni sku gsung thugs rnams kyi chags par gyur pa nyid kyi phyir na'o// lan gsum bzlas zhes pa ni oM AHhUM zhes pa 'di yis so// de'i thig ler bya'o zhes pa ni snying ga dang smin mtshams dang mgrin pa dang spyi gtsug rnams su'o// gdong phye la zhes pa dang / dkyil 'khor bstan zhes pa ni thams cad rdzogs nas dkyil 'khor gyi de kho na nyid la sogs pa bstan zhes pa'i don to// de nas khyad par gyi yon dbul bar bya ba bstan pa/ gser ni brgya dang stong phrag dang / zhes pa la sogs pa gsungs te gang gis gang dka' ba de lta bu ni de yis brgya dang stong phrag ces pa la sogs pa'o/ rnam pa sna tshogs zhes pa ni go sla'o// gnod par 'gyur ro zhes pa ni bstan pa la smod par byed pa'i gdug pa can rnams la'o// lhag ma rnams ni go sla'o// ma mthong bar zhes bya ba la sogs pa ni gang zhig la la dag dper na nam mkha' la rdeg par 'dod pa dang / smig rgyu la chu btung bar 'dod na mi bden pa de lta bu la 'di go ji lta bu/ rnal 'byor 'di ni mchog rab dang // sbyor ba kun la dam pa yin// zhes pa 'di la dbang bskur ba de'i rnal 'byor ba'o// gang zhig rtag tu 'dod 'gyur ba// zhes pa ni gang dang gang du 'gro ba de dang der de dag zil gyis mnan cing 'gro ba ste/ ji ltar 'dod pa bzhin du spyod do zhes bya bar sbyar ro// dkyil 'khor 'di la dbang bskur ba/ sgrub po rgyud rnams kun la ste// zhes pa 'di dag ni rnal 'byor thams cad las mchog tu gyur pa 'dis phyag rgya chen po 'grub pa'o// kun zhes pa'i sgras ni bya ba'i rgyud dang spyod pa dang rnal 'byor dang rnal 'byor bla na med pa ste/ dgod pa dang bltas pa tsam dang lag bcangs tsam dang 'khyud pa dang gnyis ldan la sogs pa rgyud 'di rnams thams cad la dbang bskur bar 'gyur ro// gang gi phyir thams cad rnams las 'di gcig pu gnyis su med pa'i rgyud de de kho na nyid bsdus pa la sogs par dbang mchog tu bskur bar brjod pa las 'di la dbang bskur ba'i mchog tu de bzhin gshegs pas gsungs so// de nyid kyi phyir na/ dkyil 'khor rnams kyi rgyal po 'di// ma byung 'byung bar mi 'gyur ro// zhes gsungs so// ma bkral ba rnams ni go sla'o// dpal he ru ka bde mchog gi 'grel pa sgrub thabs rnams kyi gnas pa zhes bya ba las le'u gsum pa'i rnam par bshad pa'o// // de nas sa rnams la rnam par rol ba'i mkha' 'gro ma rnams te zhes pa la de la sa rnams zhes pa ni rtsa thams cad la bya ste/ de rnams la rnam par rol cing bzhugs par bskrun pa gnas rnams kyi dpa' bo dang / dpa' mo'i dbang phyug ma rnams kyi'o zhes pa'i don to// brtson 'grus chen mo dang zhes pa'i tshig ni go bzlog pa'i tshig gis blta bar bya ste/ de bas na dang por thugs kyi 'khor lo'i rab tu gtum mo la sogs pa rim dang rim las bzlog pas dgod par bya'o// de bzhin du gsung dang sku'i 'khor lo yang de ltar rab tu bya bas na brtson chen ma ni tha mar rab tu gnas pa ste/ phyi rol ji lta ba de bzhin du nang gi bdag nyid kyang ste/ lus dang ngag dang sems kyi dbus su'o// de la puM ni pul+lI ra ma la ya ste mchog mar rab tu gtum mo dang / thod pa'i dum bu ste so dang sen mor yang 'byung ngo // dzAM ni dzA lan+d+har ste spyi gtsug tu gtum pa'i mig can ma dang keng rus chen po ste skra dang ba spur yang 'byung ngo / oM ni o Di yan ste rna ba g.yas par 'od ldan ma dang keng rus te pags pa la'ang gsungs so// aM ni arbu da ste rgyab kyi sog dprag tu mche ba rnam par gtsigs pa dang sna chen ma ste mkhris par yang 'byung ste gnas so// goM ni go dA ba ri ste rna ba g.yon par chang dgra dang dpa' mo'i blo can ma ste rgyus par yang thams cad du 'dzin no// rAM ni rA me shwa ri ste smin ma'i dbus su 'od dpag med dang mi'u thung ma ste rus pa dang dri mar yang 'dzin to// deM ni lha'i gling ste mig la rdo rje 'od dang srin po'i dbang phyug ma ste mchin par yang 'dzin to// mAM ni mA la ba ste dpung pa gnyis kyi rtsar rdo rje sku dang shing grib ma ste snying gi sna la mar yang rgyu ste nye ba'i gnas so// kAM ni 'dod pa'i gzugs te mchan khung dag la rdo rje myu gu dang sa srung ma ste rtag tu mchi mar yang 'dzin to// oM ni o Te ste nu ma dag la rdo rje ral ba can dang 'jigs byed chen po ste/ mkhris par yang 'dzin te zhing ngo // triM ni tri sha ku ne ste lte bar ni dpa' bo chen po dang rlung gi shugs can ma ste glo bar yang 'dzin to// ka~M ni ko sa la ste sna rtser rdo rje hUM mdzad dang chang 'thung ma ste rgyu ma'i dri mar yang 'dzin te nye ba'i zhing ngo // kA~M ni kAny+tsir te kha la rab tu bzang po dang lha mo ljang gu ste lgang par yang 'dzin to// laM ni laM pA ka ste mgrin par rdo rje bzang po dang shin tu bzang mo ste grod par yang 'dzin te bong bu lta bu'o// tshan+do ha'o// kaM ni ka liM ga ste snying la 'jigs byed chen po dang rta rnam ste bshad bar yang 'dzin to// hiM ni hi mA la ya ste mtshan gyi rtsar mig mi bzang dang bya gdong ma ste mtshog ma'i dbus kyang ngo // nye ba'i tshan+do ha'o// pra ni yi dags gnas pa ste mtshan la stobs po che dang 'khor lo'i shugs can ma ste bad kan du yang 'dzin to// gr-iM ni lha'i grong ste gzhang khar rin chen rdo rje dang dum skyes ma ste rnag tu yang 'dzin te// 'dus pa can no// sauM ni sau rAShaT ste brla gnyis la rta mgrin dang sna rings ma ste khrag tu yang 'dzin no// suM ni gser gling ste byin pa dag la nam mkha'i snying po dang / 'khor lo'i go cha ma ste rdul du yang 'dzin te nye ba'i 'du ba can no// naM ni grong gi dbus te sor mo rnams la dpal he ru ka dang shin tu dpa' mo ste zhag tu yang 'dzin to// siM ni sin+d+hu ste rkang pa'i rgyab la pad+ma gar gyi dbang phyug dang stobs chen ma ste mig chur yang 'dzin te dur khrod do// maM ni ma ru ste mthe bo gnyis la rnam par snang mdzad dang / 'khor los sgyur ma ste lud par yang 'dzin to// kuM ni ku lu ta ste pus mo dag la rdo rje sems dpa' dang brtson chen ma ste sna chur yang 'dzin te nye ba'i dur khrod do// de dag gi rim pa ji lta bar sku gsung thugs kyi 'khor lo mkha' spyod sa spyod sa 'og na spyod pa rnams bsam par bya'o// de dag ni sngon nyid du grub pa'o zhes pa ni kye 'di dag ni sngon du nges par 'grub pa yin no zhes pa'o// nyi shu rtsa bzhi po 'di dag ni gtso bo tsam du byas pa ste/ gzhan ri rab kyi rdul phra mo'i grangs snyed pa de rnams kyang 'dir yang dag par bsdus pa ste/ sangs rgyas kyi mtha' 'di ni grangs tshad med pas na'o// rang ming brjod pa'i sngags rnams zhes pa ni yi ge oM ni gsal bar byed pa'i sngags te rang gi ming dang ldan par gdon pa ni hUM hUM phaT ces pa'i yi ge mtha' mar sbyar te/ de lta bur bzlas pa'i cho ga'i rim pas dpa' bo dang dpa' mo'i dbang phyug gi rang gi ming bzla'o// de bzhin du oM DA ki nI ye hUM hUM phaT ces pa la sogs pa dang / oM ka ra ka ra khaN+Da ka pA li zhes bya ba la sogs pa'i rjes la pra tsaN+De hUM hUM phaT ces pa la sogs par sbyar ba'o// yang na snying po'i sngags bar du bcug la dkyil 'khor pa dang lhan cig tu rtsa ba'i sngags bzlas pa ni bar mtshams med par dung gi phreng ba lta bus sangs rgyas kyi rnal 'byor pas zhi bas bzla'o// rgyas pa la ni rin chen mkha' 'gros so// dbang la ni phyag na pad+mas so// bskrad pa la ni rta mchog gi rgyal pos so// zhe sdang la ni gtso bo mi bskyod pa ste/ thams cad du don thams cad rdzogs pa'i 'khor lo pa'o// 'khor lo'i sbyor ba rdzogs so// dpal he ru ka bde mchog gi 'grel pa sgrub thabs rnams kyi gnas pa zhes bya ba las le'u bzhi pa'i rnam par bshad pa'o// // de nas thams cad chos 'byung du// zhes pa la thams cad chos zhes pa ni stobs bcu dang mi 'jigs pa la sogs pa de rnams bskyed pa yin pas na chos 'byung ngo // sna tshogs lte bar mi shigs dge// zhes pa la sna tshogs zhes pa ni brtan pa dang g.yo ba'i bdag nyid do// gang de'i lte bar mi shigs pa'o// dge ba ni rdo rje 'dzin pa ste dge ba rnams 'byung ba'i phyir na'o// sngags pas cho ga bzhin du ni// chos kun gcig tu bsdus pa la// zhes pa dang 'brel to// 'di la zhes pa ni chos kyi 'byung gnas la'o// der gnas dpa' bo btu bar bya// zhes pa la// der gnas zhes pa ni 'khor lo gsum dang bdag nyid sbyor ba'o// thub pa'i mchog tu bri bar bya// zhes pa la/ bri bar bya zhes pa ni brjod par rab tu dbye ba rnams so// bzhi pa'i lnga pa gang yin dang // zhes pa la sogs pa'i yi ge btus pa rnams kyis ni bcom ldan 'das kyi rkang pa brgyad pa'i sngags te/ ka ra ka ra zhes pa la sogs pas bstan pa ni rtsa ba'i sngags so// dpal he ru ka bde mchog gi 'grel pa sgrub thabs rnams kyi gnas pa zhes bya ba las le'u lnga ba'i rnam par bshad pa'o// // 'di las gzhan yang yi ge nyi shu rtsa gnyis pa ni snying po'o// yi ge bdun pa ni nye ba'i snying po'o zhes pas ni de dag bshad pa yin no// ya sogs brgyad pa'i sa bon dang / zhes pa ni yi ge ha bcu gnyis bkod pa'o// yi ge mtha' ma dbyi bar bya// zhes pa ni phyi mo'i ring po rnams phyis te bar bar rnams gzhag par bya zhes pa'i don to// de dag sbyar ba yang 'di rnams te/ oM ha/ na ma hi/ swA hA hu/ bau ShaT he/ hUM hUM hoH/ phaT haM zhes pa ste/ de dag las rim pa bzhin bskyed pa ni snying gar yi ge ha dang rdo rje yongs su zhu bas rdo rje sems dpa' dkar po zhal gcig phyag bzhi pa ste g.yas gnyis na rdo rje dang cang te'u'o// g.yon gnyis na kha T+wAM ga 'khyud cing thod pa dang dril bu 'dzin pa ste phag mo kha dog dmar mo la 'khyud pa'o// mgo bor yi ge hi dang 'khor lo yongs su zhu bas rnam par snang mdzad ser po g.yas na 'khor lo 'dzin pa ste gzhan rnams sngar gyi bzhin te gshin rje ma sngon mo la 'khyud pa'o// spyi gtsug tu hu dang pad+ma yongs su zhu ba las pad+ma gar gyi dbang phyug dmar po ste/ g.yas na pad+ma bsnams shing rmongs byed ma dkar mo'i mgul nas 'dzin pa ste lhag ma snga ma bzhin du'o// phrag pa gnyis la yi ge he dang rdo rje yongs su zhu bas dpal he ru ka sngon po ste skyod byed ma ljang gu'i mgul pa nas 'dzin cing g.yas na rdo rje gdengs pa bsnams te lhag ma snga ma bzhin du'o// mig dag la yi ge hoHdang rin po che yongs su zhu bas rdo rje nyi ma gser btso ma lta bu ste/ g.yas na rin po che 'dzin cing nam mkha'i kha dog can gyi skrag byed ma la 'khyud pa ste lhag ma snga ma bzhin du'o// dpral bar yi ge haM dang sna tshogs rdo rje yongs su zhu bas rdo rje rta mchog kha dog ljang gu ste g.yas na sna tshogs rdo rje 'dzin cing gtum mo du ba'i kha dog can la 'khyud pa ste/ gzhan rnams snga ma bzhin du'o// thams cad la rgyan kun gyis brgyan cing g.yas brkyang bas gnas pa ral ba'i dbu rgyan can dar dpyangs dang ldan pa'o// dpal he ru ka bde mchog gi 'grel pa sgrub thabs rnams kyi gnas pa zhes bya ba las le'u drug pa'i bshad pa'o// // de nas le'u lnga par sgra'i yi ge'i tshogs btu ba gsungs pa la/ dbyangs kyi yi ge'i sbyor bas sngags su bsdeb par bya ba'i phyir na de nas dbyangs kyi zhes pa la sogs pa gsungs so// de la bcu gsum pa zhes pa ni yi ge o yin no// yi ge gnyis par zhes pa ni tshig gi rim pa bzhin du yi ge ma las sbyar ba'i don to// dbyangs kyi bcu gcig pa zhes pa ni yi ge a'o// yi ge drug pa zhes pa ni yi ge ta'o// 'di'i rim pas lhag ma thams cad la yang sbyar bar bya'o// dpal he ru ka bde mchog gi 'grel pa sgrub thabs rnams kyi gnas pa zhes bya ba las le'u bdun pa'i bshad pa'o// // de nas rang gi bdag nyid du zhes pa ni gdod nas skye ba med pa'i chos thams cad bdag med par rang bzhin gyis yongs su dag par rang gi ngo bor med cing bsam gyis mi khyab pa snying rje chen po'i sprul pa dang sgyu mas dpa' bo thams cad kyi yang dag sbyor ba mkha' 'gro ma rnams kyi dra ba bde mchog tu'o zhes bya ba yin te/ rang gi snying po'i sngags kyi yi ge rdzogs pa'i dkyil 'khor ni dkyil 'khor dam pa ste skad cig tsam gyi ye shes kyis rdzogs par bya'o// de yang // zur bzhi pa la sgo bzhi pa/ twa ra Na bzhis rnam par brgyan// dra ba dra phyed rnams kyis mdzes// dar dpyangs me tog phreng 'phyang bar// dkyil 'khor phyi rol brtag par bya// 'khor lo rtsibs brgyad dbus nyid du// sna tshogs pad+ma bris pa la/ zla ba nyi ma'i dbus gnas pa/ hUM yig ye shes kyis rdzogs par// bde ba chen pos bde bar bskyed// sngon po 'jigs chen cung zad dkar// ha ha zhes shin tu bzhad cing drag po chen po mi bzad pa 'jigs pa rnams kyang mngon du 'jigs par mdzad pa zhal brgyad pa spyan gsum pa la phyag bcu drug gis rnam par brgyan pa/ mgo bo rlon pa'i phreng bas brgyan cing sna tshogs rdo rjes spyi bor mtshan pa zla ba phyed pa ral ba la 'chang ba phyag rgya drug gis rgyas btab pa'i sku g.yas brkyang ba'i gnas pas 'jigs byed chen po dang dus mtshan mnan pa/ rdo rje dang dril bu snyoms par 'jug pas rdo rje phag mo'i nu ma bsdams pa'o// tshangs pa'i pags pa bshus pa rgyab tu bsnams pa'i tshul du rnam par 'dzin pa dang / g.yas pa'i lhag ma rnams ni rtse gsum dang dgra sta dang ral gri dang cang te'u dang gri gug dang lcags kyu rnams bsnams so// g.yon pa'i lhag ma rnams na thod pa dang kha T+wAM ga dang mgo bo dang zhags pa 'dzin pa dang tho ba dang sdigs mdzub mdzad pa rnams so// rtsa ba'i zhal ni sngon po'o// g.yas pa gsum ni dkar po dang dmar po dang ser po dang / g.yon pa gsum ni ljang gu dang dud kha dang ser skya'o// steng gi zhal ni thal mdog ste/ de lta bu'i zhal rnams dang ldan pa'i sku che ba'i bcom ldan 'das so// yi ge shrI ye shes kyis rdzogs pa'i phag mo ni ljang gu la cung zad dkar pos mdangs phyung ba chen mo ste/ byin pa gnyis shin tu bsdams pa dbu skra grol ba spyan gsum pa thod pa'i phreng bas rnam par brgyan pa'o// gtso bo bzhin du zhal rnams kyi dbyibs can dum bus brgyan pa'i ska rags can no// zhal mche ba cung zad gtsigs pa phyogs kyi gos can spyan dmar po'i lta stangs kyi chags pas gzigs pa sku smad zheng che ba shin tu dgyes shing skal pa phun sum tshogs pa can mda' dang gzhu 'dzin pa'i lha mo ste/ tshangs pa'i pags pa rnam par spangs pa'o// yi ge oM las shar gyi 'dab ma la mkha' 'gro phyag 'tshal ma dgod do// yi ge ba yis byang gi 'dab ma la srog chags kyi zhal can dgod do// nub phyogs su yi ge dzra yis mkha' 'gro ma grags ma dgod do// yi ge he yis mkha' 'gro gser chen ma lho phyogs su dgod do// de rnams kyang rim pa bzhin du zhal gsum gsum ste/ ser po ljang gu sngon po dang / ljang gu ser po dmar po dang / dkar po ljang gu sngon po dang // de bzhin du dmar po sngon po ljang gu'o// thams cad kyang phyag drug pa spyan gsum pa rnam par 'gyur zhing 'jigs pa// rgyan thams cad kyis kun du gang ba phyogs kyi gos can/ skra grol ba ste ro'i steng na g.yas brkyang bas bzhugs pa/ bdud bzhi rab tu gnon cing dbu la thod pa'i phreng ba can shin tu drag mo pad+ma dang nu ma rgyas pa dang ldan pa spyan zur gyis gzigs shing bshad pa// thugs rjes chags shing bde ba dam pa'o// mda' dang gzhu 'dzin pa dang phyag lhag ma ni zhags pa dang lcags kyu'o// g.yon na kha T+wAM ga dang thod pa'o// g.yas na cang te'u dkrol bar mdzad pa rnams so// grwa bzhir ni bum pa bzhi'i steng du thod pa bzhi'i nang na byang chub sems kyi 'o mas rab tu bkang ba rnams so// shar du ni yi ge he yis he li ka zhes bya ba'i mkha' 'gro ma'o// byang du ni yi ge saM gis mkha' 'gro ma gdu bu ma'o// nub tu ni yi ge ru yis gdugs phreng ma zhes bya ba'i mkha' 'gro ma'o// lhor ni yi ge kaM las keng rus ma zhes bya ba'i mkha' 'gro ma'o// me ru ni hUM mdzad ma'o// bden bral du ni phaT mdzad ma'o// rlung du ni che mchog ma'o// dbang ldan du ni ki las ki li ki li ma zhes bya ba'i ma mo ste/ ma mo de brgyad ni bcom ldan 'das kyi zhal mdog dang mthun pa'o// kun kyang zhal gcig phyag bzhi pa thod pa dang kha T+wAM ga 'dzin pa thams cad dril bu dang cang te'u dang gri gug can no// phyogs kyi gos can g.yas brkyang bas gnas pa thod pa'i phreng ba dang phyag rgya lngas brgyan pa ro'i steng na gnas pa bsam par bya'o// drag mo chen mo 'jigs pa dag kyang 'jigs par byed ma'o// dbang ldan gyi grwar ni skyed byed ma sngon mo'o// rlung gi grwar ni khyu mchog ma'o// bden bral du ni gsus 'phyang ma'o// me ru ni ri khrod ma ste/ rim pa bzhin du ser po dang ljang gu dang sngon po dang bzhi pa ni 'od mdog dmar por ro// kun kyang zhal gcig phyag bzhi pa la thod pa dang kha T+wAM ga 'dzin pa dang / gri gug dang cang te'u dang gzhan bzhi pa ni rdo rje rtse gcig pa ste/ phyogs kyi gos can chang la dga' ma ste/ gsus pa 'phyang ma dang mche ba rnam par gtsigs ma dang / mtshan ni ri mo can dang sbom po'i cha byad can te/ spyan gsum rnam par 'gyur ba can// ral pa'i dbu rgyan 'dzin pa mo// thod pa'i phreng bas dbu brgyan pa dang / thams cad rgyan gyis rnam par brgyan// zhes pa'o// shar gyi sgor baM las mche ba gtsigs chen ma zhes bya ba'i mkha' 'gro ma'o// yi ge raM las lho'i sgor dga' chen ma zhes bya ba'i mkha' 'gro ma dang / nub kyi sgor yi ge saM las 'od zer dra ba dam pa ma zhes bya ba'i mkha' 'gro ma dang / byang gi sgor yi ge hA las rnam rgyal phreng ma'i mchog ces bya ba'i mkha' 'gro ma dang / de dag kyang zhal gsum phyag drug ma sngon po dkar po dmar po ljang gu nyid do// de dag gi phyag na thod pa dang / kha T+wAM ga dang / mgo po dang / sdigs mdzub ste g.yon pa rnams na'o// lcags kyu gri gug Da ma ru g.yas na 'dzin pa'o// lho na ni dkar po sngon po ljang gu'i zhal can te thod pa dang / kha T+wAM ga dang gri gug dang sdigs mdzub dang ldan pa'i mgo bo 'dzin pa ni g.yon pa rnams so// zhags pa dang lcags kyu dang cang te'u ni g.yas na'o// nub na ni dmar po dang sngon po dang ljang gu'i zhal can g.yas na lcags sgrog dang cang te'u dang gri gug go// g.yon na thod pa dang kha T+wAM ga dang mgo bo dang sdigs mdzub bo// byang na ni ljang gu la dkar po cung zad bsres pa'i mdog dang // ser po dmar pos brgyan pa'i zhal te/ g.yas pa 'phyar ba'i tshul dang cang te'u gri gug go// g.yon pa na sdigs mdzub dang thod pa dang kha T+wAM ga dang mgo bo 'dzin pa'o// thams cad skra grol ba drag mo chen mo spyan gsum pa rnam pa sna tshogs su 'gyur zhing zhal gdangs nas bzhad pa ljags 'dril zhing g.yas brkyang bas bzhugs pa// dbu la mgo bo'i phreng ba 'bar ba phyogs kyi gos can dgyes par ldan pa'o// ro'i steng na pad+ma dang nyi ma'i dbus na bzhugs pa'o// mi bskyod pas dbu la brgyan cing spyan mnan cing g.yo pa ste/ thugs rje chags pas bde ba dam pa'o// byang gi sgo ma la sogs pa'i snying gi dkyil du ye shes sems dpa' dgod do// oM shrI badzra he he ru ru kaM huM hUM phaT DA ki nI dzA la saM ba ra swA hA// de yang sku gsung thugs dang bcas pa go chas gnyis su med par brgyan pa'o// zhal brgyad dang phyag bcu drug ni rnam par thar pa brgyad dang stong pa rnams rnam par dag pa'o// da ni snying po'i sgrub thabs bstan pa de'i rjes su nye ba'i snying po yi ge bdun pa'i bdag nyid mchog gis gsang sngags rdo rje'i dkyil 'khor chen po gsungs te/ yi ge hUM gi ye shes kyis rdzogs pa rdo rje mkha' 'gro bde ba chen po A li kA li las skyes pa'i khyab bdag go// phyag drug pa zhal gsum pa spyan gsum dang mtshan nyid thams cad kyis mtshan pa dpe byad brgyad cu dang yang dag par ldan pa phag mo dang gnyis su med par bde ba stong pa nyid dang snying rjes 'khrigs pa rdo rje dang dril bu snyoms par zhugs pa phyag gzhan gnyis kyis mi'i pags pa mnabs pa g.yon na thod pa dang kha T+wAM ga 'dzin cing rtse gsum bsnams pa'o// thod pa'i phreng bas dbu la brgyan cing rgyan thams cad kyis brgyan pa sna tshogs rdo rje dang zla ba phyed pa ral pa la 'chang ba g.yas brkyang bas 'jigs byed chen po chung ma dang bcas pa mnan pa sna tshogs chu skyes la nyi ma'i dbus na bzhugs pa 'dod pa thams cad kyi 'bras bu stsol ba'o// de'i phyi skor du 'khor lo rtsibs drug pa bris pa la rnal 'byor ma drug de nas rnam par dgod par bya'o// rtsibs drug pa'i 'khor lo'i dbus na gnas pa myur du dngos grub stsol bar mdzad pa rnams te shar la sogs pa nas g.yon skor du rnam par dgod do// de yang yi ge phaT kyis dang po'i lha mo ste dpal rol pa ma'o// yi ge hUM las gnyis pa ste rdo rje 'jigs byed ma'o// yi ge ha las gsum pa ste drag 'jigs ma'o// bzhi pa ni yi ge ha las rdo rje 'jigs ldan ma dang / lnga pa ni yi ge hrIHlas rdo rje drag mo dang / yi ge oM las drug pa ste rdo rje mkha' 'gro mar 'gyur ro// lha mo de rnams ni zhal gcig phyag bzhi pa drag mo chen mo spyan gsum pa dbu skra grol ba'o// thams cad kyang nam mkha'i gos can yi dags dang nyi ma'i steng du bzhugs pa ste/ sngon po ser po ljang gu dmar po dud kha dkar po rnams so// de rnams thams cad cang te'u dang dril bu 'dzin pa dang mi'i pags pa 'dzin cing bsnams pa'o// thod pa'i phreng bas dbu brgyan pa g.yas brkyang bas bzhugs pa ste/ kun kyang yi ge drug las gyur pa lha mo dang nye ba'i skur mdzad pa'o// mgon po'i mdog bzhin du phag mo yang de ltar te phyag rgya dang mdog kyang de bzhin du'o// mi'i pags pa ni rnam par spangs pa ste// lha mo ni mda' dang gzhu 'dzin pa'o// yan lag thams cad dang zhal ni sngon po'o// g.yas dang g.yon ni ser po dang ljang gu'o// rgyan thams cad rdzogs pa'o// lha mo'i byin pa gnyis kyis kun du bsdoms pa mchog tu dga' bas rnam par 'bad pa'o// snying gar ye shes sems dpa' bsam zhing sku gsung thugs su byin gyis brlab pa dang go chas gnyis su med par brgyan pa'o// spro zhing bsdu ba'i sbyor bas sngags bzlas pa dang ldan par bya'o// oM hrIHha hUM hUM phaT ces pa ste de rnams ni yi ge drug pa'i mkha' 'gro ma rnams te/ byang chub kyi yan lag bdun po dam par bsgom pa'o// byang chub kyi yan lag bdun pa ni dbus la 'jug pa ste yi ge hUM las dpal he ru ka ste dran pa yang dag byang chub kyi yan lag la sogs pa rnams so// de ltar yi ge bdun pa'i don bshad do// oM haM hreM hrIM hUM phaT/ yi ge baM dang yi ge yoM dang yi ge moM dang yi ge hriM du gsungs pa dang yi ge hUM dang yi ge phaT tha mar gsungs pa ni rnal 'byor ma drug tu yongs su grags so// yi ge re rer gnas pa'o// de la lha mo rnams kyis dgod pa'i cho ga'i rim pa ni 'di lta ste pad+ma 'dab ma lnga par bris pa la lte ba dang ge sar du ldan par bri'o// de la dbus su yi ge baM las byung ba'i phag mo ste/ dmar zhing bkra ba 'od 'bar ba// zhi ba zhal gsum phyag drug ma// spyan gsum dbu skra grol ba la// thod pa'i phreng ba'i dbu rgyan can// nam mkha'i gos can skyil krung phyed// phyag rgya drug gis rgyas btab sku// mgo bo'i phreng ba'i do shal can// dus mtshan 'og tu gnon par mdzad// gzhan yang zhabs kyis nyon mongs pa'i bdud lha'i gzugs su 'dug pa gdug pa can thams cad brtan par mnan pa mar me ltar 'bar zhing dmar po chen po g.yas pa dang / g.yon pa ni sngon po dang ljang gu'o// de dag la thod pa dang kha T+wAM ga dang zhags pa'o// g.yas pa na lcags kyu dang de bzhin du mgo bo dang gri gug 'dzin pa'o// dngos grub thams cad stsol bar mdzad pa'o// shar la sogs par bsam par bya ba'i lha mo rnams ni g.yon skor te/ yoM las gshin rje ma'o// moM las rmongs byed ma'o// hriM las skyod byed ma'o// hUM las skrag byed ma'o// phaT las drag mo'o// de dag thams cad ni zhal gcig phyag bzhi pa spyan gsum pa skra grol ma phyogs kyi gos can mchog gi gar mdzad pa'i tshul can phyag rgya lngas brgyan pa mgo bo'i phreng ba'i do shal byas pa rang gi rigs su gyur pas dbu brgyan pa ste snying rjes 'khrigs shing bde ba dam pa'o// sngon po dang dkar po dang ser po dang ljang gu dang dud kha'i mdog can thod pa dang kha T+wAM ga 'dzin cing dril bu dang cang te'u dang gri gug bsnams pa yang na gnyis su med pa'i sbyor ba la snyoms par zhugs pa de rnams thams cad rdo rje sems dpa' la sogs pa de dang ldan pa ste// ji ltar rim pa bzhin du sngon du gsungs pa'i kha dog dang phyag mtshan nyid du'o// lte ba snying ga mgrin pa dang // spyi bo dang ni spyi gtsug dang // yan lag kun ni mtshon cha ste// phag mo'i cho ga de ltar bshad// da ni yang de'i rjes su lha mo'i snying po'i sngags kyi yi ge rnam par bskyed pa ston te/ dkyil 'khor rnams las dkyil 'khor gyi mchog 'di bshad pa ni rim pa ji lta ba bzhin du so so'i yi ge re res rdzogs pa 'jigs pa'i bdag nyid can gyi lha bcu gsum ste/ thams cad kyang dngos grub stsol ba la brtson ma rnams te/ chos kyi dbyings las yang dag 'byung // gzhal yas khang brtsegs yid du 'ong // zur bzhi pa la sgo bzhi pa// twa ra Na bzhis rnam par brgyan// dra ba dra ba phyed pas brgyan// dar dpyangs me tog phreng 'phyang ba'i// dbus su pad+ma dmar po ni// 'dab ma brgyad pas rnam brgyan pa'i// lte ba la ni phag mo ste// 'dab ma rnams la lha mo rnams// phyogs dang mtshams su lha mo dgod// lha mo'i snying po las bsgom pa// oM kur ma dang / ri dgas ma dag dang / de bzhin du badzra DA ki nI dang / de bzhin du 'jigs bag can ma rnams te/ shar dang byang dang nub dang / lho sgo rnams su 'ong ag tshar can dang / g.yo 'gul ma dang / kha ba ma dang / de bzhin du e ma la rnams so// lha mo de dag ni grwa rnams la'o// de dag kyang me la sogs pa nas rnam par dgod do// lha mo hUM mdzad ma dang / byin za ma dang phaT sgrog ma dang / de bzhin du swa sgrog ma dang bcu gnyis te/ shar dang byang dang nub dang lho'i 'dab ma'i lha mo rnams so// yi ge hUM las dbus su gtso mo sngon po chen po gzi brjid chen mo ste/ shin tu 'jigs pa bdud thams cad rab tu mnan pa'i mtshan thams cad rdzogs pa'i rdo rje phag mo ste dngos grub thams cad rab tu stsol bar brtson ma'o// sngon po ser po dmar po ljang gu ste/ steng gi zhal ni dkar po zhi ba dang ldan pa'o// phyag bcu gnyis pa spyan gsum pa mche ba cung zad tsam gtsigs shing rnam par 'gyur ba/ g.yas brkyang bas gnas pa'i zhabs kyis 'jigs byed dang de'i chung ma tsa muN+DI 'jigs pas myos par mdzad pa'o// thod pa'i phreng ba can bkra brgyan thams cad kyis brgyan pa/ gsus pa 'phyang zhing skra grol ba phyogs kyi gos can rang gi thabs la bde bar gnas shing thugs rje 'khrigs pas bskyod pa rdo rje dril bu can gyis snyoms par zhugs pa'o// gzhan rnams thod pa dang kha T+wAM ga dang mdung dang / gri gug dang cang te'u dang / zhags pa dang / lcags kyu dang / tshangs pa'i mgo bo dang / dgra sta dang sdigs mdzub rnams 'dzin pa'o// gzhan gnyis kyis ni mi'i pags pa steng nas mnabs pa'i tshul du 'dzin pa'o// 'dab ma'i lha mo rnams ni ser po ljang gu dmar po sngon po'i kha dog go// sngon po ljang gu dkar po ser po rnams ni sgo bzhi'o// me la sogs pa'i grwa rnams ni dmar po dud kha sngon po dkar po ste/ dbang ldan gyi bar du gnas pa'o// bcu gnyis po de rnams ni zhal gcig phyag bzhi pa spyan gsum pa la rgyan thams cad kyis brgyan pa ste/ yi dgas kyi steng na skyil krung phyed pas rab tu bzhugs pa// phyogs kyi gos can skra grol ba nu ma rgyas pa skal ba dang ldan pa'i gzugs blta bas chog mi shes pa rnam pa sna tshogs su gyur pa spyan zur gyis gzigs shing g.yo ba'o// g.yas pa na rdo rje dang cang te'u dang g.yon pa na kha T+wAM ga dang khrag gis bkang ba'i snod do// 'on kyang sgo'i lha mo rnams ni shar du ni dbang po// byang du ni gnod sbyin/ nub tu chu lha/ lho ru gshin rje ste/ de rnams kyi snying gar g.yas brkyang bas bzhugs pa'o// spyan gsum pa skra gyen du 'khyil pa la thod pa'i phreng ba can sbrul sna tshogs bkra bas kun du brgyan pa ste/ ji lta ba'i rim pas lcags kyu zhags pa lcags sgrog 'bebs pa rnams phyag gtso bo rnams na'o// g.yas na rdo rje gsor ba'o// g.yon na thod pa dang mgo bo 'dzin pa rnam pa sna tshogs su 'gyur zhing gsus pa ldir ba thams cad mgo bo'i do shal gyis brgyan pa// pad+ma mthug cing gcer bu 'dod pa rgyas pas bde ba rang gi 'od zer ni thabs te/ dkyil 'khor pa rnams thams cad mchog tu dga' bas yongs su gang bar byed do// sku gsung thugs dang ldan zhing ye shes kyi zhal dang gnyis su med pa'i go/ chas brgyan pa la dbang bskur zhing yang dag par mchod nas bstod de de nas sngags spro zhing bzlas so// oM badzra bai ro tsa nI ye huM hUM phaT swA hA/ sa steng na ni rin chen bzhi// phreng ba'i sngags ni dam pa yin// zhes pa'i don ni yid bzhin gyi nor bu ltar 'gro ba ma lus pa'i don yid bzhin du bsgrub par mdzad pa'o// dpal he ru ka'i bde mchog gi 'grel pa sgrub thabs rnams kyi gnas pa zhes bya ba las le'u brgyad pa'i rnam par bshad pa'o// // las mchog go rims ji bzhin bshad// ces pa ni la la ni bsam gtan tsam gyis 'grub par 'dod do// la la ni bsam gtan dang sngags gnyis kas 'grub par 'dod do// kha cig ni bsam gtan dang sngags dang 'khrul 'khor gyi bya bas 'grub par 'dod do// rang nyid rgyal po rdo rje 'dzin// bka' yi 'khor lor rab tu sbyar// 'jig rten gsum na gang cung zad// zhi ba la sogs pa yid kyis ji ltar 'dod pa de thams cad sngags dam pa'i cho ga shes na de'i mod la 'grub pa'o// lha thams cad dang klu thams cad dang zhes shes pa la sogs pa la klu thams cad ces pa'i sgra ni chu bdag ste/ mtha' yas la sogs pa rnams so// de rnams la sngags dang bsam gtan gyis lan cig yang dag par bskul ba'i bkas klu chen po rdzu 'phrul can rnams 'jigs shing 'dar nas rdzu 'phrul gyis bar snang la gnas te/ char chen po'i rgyun mngon par bsdus te 'bebs so// yang na chu bo'i 'gram mam// rgya mtsho'am/ rdzing bu'am/ khron pa'am/ chu mig dang / mtsho 'gram rnams su blo dang ldan pas khro bor 'khrigs par byas la bzlas pa bya'o// de yang rdo rje nam mkha' lding brjid pa chen po khyab bdag tu bsams pas bka' bsgo bar bya'o// de'i rim pa yang 'di lta ste/ pad+ma 'dab ma brgyad pa lte ba dang ge sar du 'khrigs pas de'i dbus su rdo rje chen po mche ba yang dag par gtsigs pa can shin tu 'jigs par mdzad pa phyag brgyad pa zhal bzhi pa ste/ dang po'i zhal ni sngon po sprin lta bur khro ba'o// g.yas pa ni dud kha g.yon pa ni ljang gu/ steng ni nam mkha' lding gi zhal te dmar po'o// nyi ma bcu gnyis pas shin tu brjid pa mche ba gtsigs pa spyan shin tu 'jigs par mdzad pa'o/ phyag g.yas pas ni rdo rje shin tu gsor ba/ g.yon pas ni sdigs mdzub mdzad cing zhags pa dang ldan pa/ gzhan gnyis kyis dbang po'i pags pa'i na bza' 'dzin pa'o// g.yon gzhan gnyis na thod pa dang kha TAM ga dang lcags kyu'o// g.yas lhag ma gnyis na rtse gcig pa dang cang te'u dran par bya'o// zhabs g.yas brkyang bas chu bdag mnan cing 'jigs shing 'dar bar mdzad pa'o// zla ba phyed pas ral pa bcings pa sna tshogs rdo rjes mdzes par byas pa/ phyag rgya drug gis sku brgyan pa/ mgo bo'i phreng ba'i do shal gyis brgyan pa/ stag gi pags pa'i smad g.yogs can/ mche ba gtsigs pas ma mchu mnan pa khro bo'i lta stangs kyis nges par gzigs pa'o// 'dab ma brgyad la klu'i rgyal po brgyad bri bar bya ste/ shar du mtha' yas/ byang du nor rgyas/ nub tu 'jog po// lhor pad+ma/ dbang ldan du pad+ma chen po// mer dung skyong // bden bral du stobs kyi rgyu/ rlung du tsha ba men te dkar po dang / sngon po dang / dmar po dang / ljang gu dang / ser po dang / dud kha dang / ljang gu dang / ser po rnams g.yon dang g.yas skor du'o// sbrul mgo gsum gsum gyi gdengs ka'i mgo steng na rin po che dang ldan pa'i rgyan can/ snying gar thal mo mchog tu sbyar bar bya ste/ bcom ldan 'das kyi zhal du blta ba rnams so// 'jigs shing skrag nas bka' lung nod pa'i tshul du blta'o// yang na phyag bcu gnyis dang ldan pa'i bde ba chen po nyid du bsgom pa sngon bzhin du ste chu bdag chung ma dang bcas pa zhabs kyis mnan pa'o// mdog dkar po'i chu bdag gi snying po ni hUM nAM hUM zhes pa'o// klu gzhan rnams kyi ni gzugs la dmigs shing ste/ kha shar du bltas la rtsa ba'i sngags kyi phreng ba 'bum du bzlas na khro bo rdo rje nam mkha' lding khyab bdag mngon du gyur nas smras pa tsam gyis char 'babs so// oM aM a nan+tA ya hUM nAM swA hA/ o bAM bA su ki/ oM taM tak+Sha ka/ oM paM pad+ma/ oM maM ma hA pad+ma/ oM shaM shaM la pA la/ oM kaMka rko Ta/ oM aM a na ba ta ba ta/ oM baM ba ru NA ya nA ga a d+hi pa ta ye/ nA ga nAM baR+Sha pa ya hUM nUM nAM hUM swA hA/ 'di lta bur kun gyis blta ste khro bo chen por bsgoms pas thams cad kyi khri phrag re re bzlas pa sbyin par bya'o// de nas cang mi smra bar shin tu mnyam par gzhag pas tshangs par spyod cing 'o ma dang 'bras chan du ldan par spyad cing klu rnams kyi gtor ma la yang dag par ldan par bya ste/ 'o mas byug par byas nas 'o ma dang ldan pa'i shing gis sbyin sreg bya'o// 'o ma can gyi bud shing dang 'o ma can gyi yam shing 'o mar ldan par byas te sbyin par bya'o// bum pa'o mas yongs su bkang ba dang / gtor ma 'o ma dang ldan pa phyogs bcur sbyin par bya'o// de lta bu'i cho gas yang dag par mchod cing thun mtshams bzhir stong phrag re re bzlas na zhag bdun gyis sa gzhi thams cad du char 'bab pa ni smos kyang ci dgos so// de nas de'i rjes su chang pa'i chu dang yungs kar dngul gyi stod du bzhag pa la lan nyi shu rtsa gcig gi bar du yongs su bzlas te/ sangs rgyas kyi sku gzugs sam sku gdung chu dang dri dang 'o mar bsres pas khrus byas la de nas chu 'gram gnyis kyis blangs te/ des 'dag par byas pa la klu'i gzugs brnyan mgo dgu par byas la nub tu kha ba stan te bzhag pa la yang khrus byas pa'i chu des bran par bya'o// de nas de yang dag par mchod la gtsang po'i nang du bskyal na de ma thag tu char pa'i rgyun 'dzam bu'i gling thams cad du klu rnams mgu bas 'bebs par 'gyur ro// de yis sa'i lo tog phun sum tshogs par 'gyur la sems can thams cad bde ba la reg par gnas par bya'o// de nas yang 'khrul 'khor dang rab tu sbyor ba brtsam par bya ste/ gdengs ka dbang phyug ces bya ba'i 'khor lo sngags kyi 'khor lo'i mthu mchog tu rngam par gyur cing bstan pa ste/ thos pa tsam gyis gdengs ka can rnams 'tshog na ci thams cad kyi ming bris na lta ci smos/ ras dkar po'am gro ga'i shun pa la pad+ma 'dab ma brgyad pa bri'o// de'i phyi rim la 'khor lo gsum ji lta ba'i rim par rdo rje dang / pad+ma dang / 'khor lo'i phreng bas bskor bar bri'o// bri ba'i rdzas kyang dug dang lan tshwa dang ske tshe ste/ tsha ba gsum dang dur khrod kyi sol ba'i snag tshas g.yon skor du shin tu mnyam par gzhag pas bri'o// shar la sogs pa'i phyogs nas dbang ldan la sogs pa'i mthar thug pa'i phyogs la ka ra ka ra la sogs pa'i sngags de dag nas brtsams te/ rab tu gtum mo la sogs pa nas brtson chen ma'i bar du rang rang gi ming dang ldan pa yi ge huM hUM dang phaT du sbyar te bris la bzhag go// yi ge oM ni thams cad kyi gsal byed de 'dod pa'i dngos grub thams cad ster bar byed pa'o// 'khor lo gsum po yongs su bskor ba'i rtsibs rnams kyi bar mtshams kyi dbus rnams su klu brgyad bri bar bya ba ni mtha' yas la sogs pa'i klu brgyad po rnams bri bar bya'o// 'dab ma brgyad kyi dbus kyi lte bar ni hUM nAM hUM sarba nA ga baR+Sha pa ya shI g+h+raM phaT ces pa bri'o// 'khor lo'i phyi rol du ni rin po che dang ldan pa'i gdengs ka gsum pa can rnams snga ma dang mgrin pa phan tshun dkris pa can du bri ba'o// de'i gdengs ka rnams la hUM nAM hUM zhes bya ba rnam par dgod do// grog mkhar gyi sa dang ba'i rnam lngar bcas pas nor rgyas kyi gzugs brnyan mtho gang ba'i tshad du byas la de'i snying gar 'khor lo de gzhug go// de nas dgug pa la sogs pa byas nas yang dag par mchod pa byas la/ ka ra bI ra'i lcug mas mnan te/ khyab par chu yis gtor bar bya'o// lan cig bzlas pa'i gu gul gyi bdug pas kyang bar ma chad par rab tu sbyar bar bya'o// gang gi tshe char pa mi 'bab na nyi ma bdun pa la bri gzugs dum bu dum bur byas la gtsang po chen por bcug ste bskur la btang ngo // de nas klu thams cad mngon du phebs shing 'jigs te 'dar nas char gyi tshogs 'beb par byed do// lag pa g.yon par 'khor lo 'di ming dang bcas par mngon du bris sam yid kyis bsams nas lan cig yongs su bzlas nas byugs na dus su zin pa las ldang bar 'gyur ro// lha dang / gnod sbyin dang / srin po la sogs pa thams cad kyis gzung ba la lag pa de bstan pas grol bar 'gyur ro// dug la sogs pas dkyil 'khor gsum po bris la dbus su chud pa'i dkyil 'khor pad+ma 'dab ma brgyad pas mtshan par bri'o// lte ba la yi ge baM bris pa la yi ge hUM gnyis kyis dkri bar bya'o// de'i 'dab ma brgyad la klu'i dbang po rnams snying po brgyad kyis mnan par bri'o// de nas rtsibs rnams kyi bar dang pad+ma'i mtha' mar sngags 'dis bskor bar bya'o// oM badzra kro d+ha ma hA ba la ha na ha na pa tsa pa bi d+h+wan+sa ya uts+tsha Ta ya sarba nA ga na mA ra ya hUM phaT ces pa'o// de nas 'gugs pa la sogs pa byas la yang dag par mchod de kha sbyar du byas la klu gnas pa'i sar bcug ste/ gu gul dang / lce pog dkar po dang / sgog pa bsregs pa'i bdug pa byin te/ sngags kyi bzlas pa byas na char 'bab po// char 'bebs par byed pa'i don ni de lta bu'o// zlog par byed pa dang zhes bya ba ni 'khor lo'i bka' rab tu sbyar ba las so// yang na rdo rje 'dzin pa'i me tog dman ma blangs pa las rtsa ba'i sngags kyis lan bdun du mngon par sngags kyis btab la// de'i bdug pas sprin la bdugs na 'dis nam mkha' la char zlog par byed do// rgya mtsho skems par byed do zhes pa ni/ ji ltar gsungs pa'i cho ga bsgom pas rgya mtsho'i dbus su sngags pa shin tu khros pas gzi brjid chen por gnas na skam par 'di la the tshom med do// kha T+wAM ga la yongs su bzlas te bsnun na chu bo gyen du zlog par byed pa ni chu bo rgyun phyogs nas bzlog ste 'bebs so zhes pa'o// dbang po zlog par byed do zhes pa ni sdigs mdzub byas pa tsam gyis so// 'bum byas pas sa g.yo bar byed do zhes pa ni rkang pa g.yas brkyang bar sbyor ba'i gar gyis bde zhing dga' bas mkha' 'gro ma'i 'khor lo bde bar byed pa'o// shing la 'dzegs te zhes pa la sogs pa ni sgrub pa po grub par gyur pa gang gi tshe kye thams cad byed par 'gyur ro zhes pa'o// gzugs stong phrag du ma byed do zhes pa la sogs pa ni phyag rgya chen po'i go 'phang la gnas pa 'jig rten 'dir gang grub pa'i sangs rgyas de'i ji ltar brjod par nus ji ste zhes snying rje chen pos mgu bar mdzad cing smon lam gyis rtag par skyes pa de ji ltar 'dul ba'i sems can rnams kyi bsam pa de dang de'i gzugs 'dzin par 'gyur bas na'o// de nas brtson 'grus dman par 'gyur ba gang gi tshe dngos grub 'dod pa'i sgrub pa pos de'i tshe sngags dang sman gyis 'grub par 'gyur ro// sngags ni sngags nyid la gsungs so// sman ni sman te sman bzang po'i thabs chen pos grub pa thob par ci ste mi skye ste/ gdon mi za bar gzugs ma lus pa so sor yongs su bsgyur ba ni bsod nams med pa rnams kyis kyang rkyen rnams rnyed par gyur na ni rkyen rnam pa sna tshogs pa la sogs pa'i dgos pa rnams dang sems can rnams kyi chags par so sor skyed par byed do// de yang dang po kho nar bdag nyid lhar gyur par bya'o// de nas re zhig sa bon gyis bsgom pa'o// de gang zhe na sa bon la sogs pa ste/ shing gi tshogs e raN+Da dang smyo byed la sogs pa'i ste sa bon zhes pa ni de lta bu'o// de lta bu la sogs par shin tu smin pa rnams la cho gas bsgrub par bya ste/ 'byung po'i nyin par gdol pa ma'i me tog la bsnos la bdud rtsi rnam pa lngas sbrus te/ nyin mtshan de la bskams pa khyi dkar po min pa'i thod par ro bsregs pa'i sas bkang bar nag po'i tshes brgyad dam bcu bzhi la ma mo'i nags tshal du btab ste/ ji ltar grub pa'i sa bon blangs la sngags pas he ru ka dang bla ma mgon po khyad par du mchod pa dbul zhing dur khrod de na gnas pa rnams la mchod pa bya ste/ mngon par bsngags pa'i cho gas mgul par btags na nye bar sbas par 'gyur te/ dkrol bas ni yang rang gi ngo bor gnas par 'gyur ro// gzhan yang shing smyo byed kyi 'bras bu blangs la/ nag po'i phyogs kyi dus su sbrul nag po'i tshil bu blangs par bcug ste/ nag po'i tshes brgyad dang bcu bzhi la khwa nag po'i thod par sngon du gsungs pa'i gnas su btab la mnyam par gzhag ste/ grub pa'i sa bon de blangs te/ cho gas mgrin par btags na de'i skad cig la nye bar sbas par 'gyur ro// yang thog mar cho ga shes pas skye ba gnyis pa rigs kyi mchog tu gyur pa mtshon mdung gis brgyab ste shi ba de'i thod pa blangs par ro bsregs pa dang grog mkhar gyi sas bkang bar thun mtshams kyi dus su btab la ro bsregs pa'i sa dang lam mdo dang chu 'gram gnyis kyis sa g.yogs la chus gtor zhing gtor ma byin la bsrung brtag tu bya ste/ de yang dpal he ru ka'i gzugs phyag rgya dang rgyan rnams kyis brgyan pa phyag g.yon pa na kha T+wAM ga 'dzin cing thod pa bsnams pa'o// g.yas kun na cang te'u 'dzin pa brtul zhugs spyod pa'i gzugs su 'gyur ba'o// des bsrung ba'i cho gas sha za la sogs pa'i bgegs mi 'jug pas bskyed pa de mi khyer mi 'don to// de nas sman bzang po rab tu bskyed pa de ni tshes dang skar ma dang gza' bzang po la blang zhing gdab pa yang ngo // gang gi gzugs su 'dzin par byed par 'dod na sngags pa mnyam par gzhag ste/ gang dang gang yin pa'i khrag dang mar du bsnos pa'i 'bras bu de sha la sogs pas kyang bsgre'o// de'i tshil la sogs pas 'phel bar bya ba ni ji skad gsungs pa'i thod par de'i tshil dang khrag dang sha la sogs pa ji skad bshad pa rnams kyis bran zhing bdug pa dang bsku ba la sogs pas 'bad de yang nas yang du bya'o// smin pa'i dus su blang ba ni gcer bu skra grol bar gyur pas bu mo gzhon nu ma'i lag pa g.yon pa'i thod par sbyin par bya'i// 'bras bu cung zad tsam yang sa la gzhag par mi bya'o// grub pa'i sa bon de 'bad pas blangs la cha gsum du bya ste/ gcig ni bla ma rdo rje 'dzin pa la 'bul lo// gnyis pa ni de bzhin gshegs pa thams cad dang dpa' bo dang rnal 'byor ma rnams la 'bul lo// lhag ma ni bdag nyid kyis blangs la ma mo'i dkyil 'khor gyi dbus su bdag nyid khwa gdong ma la sogs pa'i cha byad du sbyar te gnas la khar bcug na rnal 'byor pa rnam pa sna tshogs pa de lta bu'i gzugs su ji lta ba'i cho gas nges par byed par 'gyur ro// mi des tho rang sa khar bsgrubs na ni thams cad du mi snang bar 'gyur te 'ug pa la sogs pas bu ga'ang mi mthong na sa bon gyi dam tshig gis grub pa de sa las skyes pa rnams kyis lta ci smos/ blo dang ldan pas yid mnyam par gzhag ste/ bud med mchog rnams dang lhan cig tu ji srid 'dod par rol par bya'o// de kha nas phyung na ni ji ltar 'dod pa bzhin du snang bar 'gyur te/ 'dod na snang bar yang byed cing 'dod na mi snang bar yang byed de mi snang ba'i dbang phyug tu bshad do// khang bzangs dang shing gi rtse mo la sogs pa phye mar byed do zhes pa ni gsang sngags kyi rgyal po me ltar 'bar ba sta re lta bus gcod par 'gyur ro// dug bdud rtsir byed pa dang zhes pa ni lag pa g.yon par 'khor lo 'di rnams bkod la zla ba'i 'od zer ltar dri ma med pas rtsa ba dang zos pa dang ze'u 'bru nag po dang / de bzhin du sbyar ba rnams la lag mthil du bkod pa de tsam gyis dug rnams bdud rtsir byed do// sna tshogs pa'i dug gis brgyal ba rnams bslang bar bya ba na 'od zer 'bar ba zla ba'i 'od zer ltar dri ma med pa lta bus bdud rtsi bcud kyis len du bshad do// bdud rtsi dang kha zas la sogs pa rnams dug tu bya na ni sngags rnams nag por bltas pas 'bad mi dgos so// yang na ku ba kha bo'i sa bon blangs la sbrul nag po'i tshil bu dang bsres te/ zla ba mar ngo'i gza' khro bo'i thun mtshams kyi dus su sbrul gyi mgo bor bcug ste sa la sbas la lam gyi bzhi mdo'i sas gang bar g.yogs te gdab par bya'o// de'i khu bas thig le byas nas bza' ba dang bca' ba dang btung ba la sogs pa la sngags zlos shing bltas na dug dang 'dra ba'i khaN+Dar 'gyur ro// phyis na ni rang gi ngo bor 'gyur ro// zla ba chur byed dang zhes pa la zla ba zhes pa ni chang ngo // chu zla bar zhes pa ni zla ba'i 'od zer ltar gsal bar bsams pa tsam gyis so// yang na mchod yon gyi shing dkar po las me sbar ba la pad+ma'i rtsa ba'i sna lam phra mo bskams te phye mar byas la 'o ma dang bsres te/ ci mang du sngags dang ldan pas sbyin sreg brgya rtsa brgyad kyi bar du sbyin no// de'i thal ba yang dag par blangs te/ shing tsi tra ka'i rtsa ba'i khu ba dang bsnos la/ grib ma la bskam par bya zhing lan bdun gyi bar du bskams/ re re zhing tsi tra ka'i khu bas brlan par bya ste bskams pa rnal 'byor pa rnams mchod pa'i dus su sen bar gang tsam gyi thal ba chang gi snod du btab na chu de zla ba dang me tog kun da ltar gsal bar 'gyur ro// rmongs pa'i sems can rnams 'phyan pa la lam 'di yis sbyang bar bya ste/ me tog dzi ba bskams pa'i phye ma ci mang dang shing 'dzam bu'i 'bras bu'i khu ba bsres la ba'i chus brlan par byas pa pad+ma'i snod du blugs na chu zla ba lta bur byed par 'gyur ro// dri thams cad 'phrog par byed do zhes bya ba ni de nyid shing ka ta ka rany+dza'i 'bras bu'i phye ma dang shing na ga ra'i shun phrags su ldan pas ltag pa la sogs pa la bdugs na dri 'phrog par byed do// de lta bus ni me tog dang shing gi 'bras bu la sogs pa rnams la yang dri thams cad 'phrog par byed do// 'dis ni me tog dang spos la sogs pa la yang bdug pa des bdugs na ji ltar 'dod pa de bzhin du phan tshun du dri rnams yang dag par 'pho'o// nam mkha' lding gi gdong du 'gro bas 'du bar byed pa dang zhes pa la sogs pa'i don ni 'di yin te/ de lta bu'i 'khor lo de nyid klu rnams spangs pa la zla bas nye bar brgyan pa der bud med dang skyes bu bzang po rnams kyi ming bar du bcug pa skar ma rgyal la gi wang gis yang dag par bris pa la mchod pa chen po byas la rang nyid dpal he ru ka'i bdag nyid du sbyar te/ de rang gi rig ma phag mor yongs su brtags pa dang gnyis su med pa'i sbyor bas mnyam par gzhag la mtshan mo thams cad du sngags kyi bzlas pa byas te bcangs na de la rig pa'i rgyal po rang nyid kyi bud med rnams kyi tshogs lta bur skyes pa 'du bar byed do// des ni zla ba'i 'dus pa'i lha mo dang zhes pa'i don bshad do// nam mkha' lding gi gdong du 'gro bas zhes pa ni rkang pa gnyis pus gong du blangs pas pad+ma rgyas par byas pa'i dbus na rdzogs pa'i rtsa dmar po kha grol ba las gdong du 'gro bas 'du bar byed do// de nyid de bzhin gshegs pa thams cad kyi rigs kyi bdag nyid du gyur pa mi'i mchog ste/ dpal dang ldan zhing mtshan rnams 'bar ba can du 'gyur ro// de'i lag par song ba'i dpal ni gang gis kyang 'phrog par mi 'gyur te/ 'byung po thams cad kyi gong na med pa'i 'khor los sgyur zhing dpal dang ldan pa ste/ tshe ring ba dang nad med pa phun sum tshogs pa dang ldan par 'gyur ro// dran pas gsod par byed ces pa ni 'khor lo de lta bu nyid nyi ma'i dkyil 'khor dang ldan par dug dang lan tshwa dang ske tshes ming bar du bcug pa bris la dur khrod kyi thal ba dang sol bas gzugs brnyan byas te bsgrub bya dran par byas la/ der dgug pa dang gzhug pa byas nas dur khrod kyis brkos par bcug pa la mi'i rus pa'i phur bus snying gar gdab par bya'o// de la chu tshan blugs te khro zhing sngags kyi bzlas pa byas na zhag bdun gyis 'chi'o// me skyed par byed do zhes pa'i don ni drag 'dzin ma sbar te 'bar ba'i phreng ba'i ting nge 'dzin du gzhag pa la/ lho'i rlung gis khyer te gang du 'dod par bsams na der med par byed do// sa 'og rnam par 'joms par byed// ces pa'i don ni rdo rje rtse gcig pa gsor zhing yang dag par bzlas nas sa la bsnun na kha ral bar byed par 'gyur ro// thog 'bebs par byed pa dang zhes pa'i don ni ka ra bI ra'i lcug ma la mngon par yang dag par bsngags te rlung 'gro ba'i phyogs su 'phangs na gang du 'dod pa der thog 'bab po// dran pas glog skyed par byed do zhes pa la sogs pa ji lta ba bzhin pas na go sla'o// dur khrod kyi sol ba la lan cig bzlas zhes pa ni nag po'i phyogs kyi tshes brgyad dang bcu bzhi la ro bsregs pa'i mchod sbyin gyi shing tshig pa smyo byed kyi chus bsad pa'i sol ba 'di yis dug dang lan tshwar ldan pas dur khrod kyi ras ma la nyi ma'i dbus su gnas pa'i 'khor lo bris la/ dur khrod kyi thal ba la gzugs brnyan byas te/ de'i snying gar ming bar du bcug pa dang ldan par byas te gzhug go// de la dgug pa la sogs pa byas te/ gu gul chen po'i bdug pa byin la sngags pas gang yin pa'i ming bzung nas sa la lan cig bzlas pas bsnun na de de ma thag tu 'gyel bar 'gyur ro// dur khrod kyi thal ba la yongs su bzlas zhes pa ni 'khor lo de lta bu de nyid cho ga ji lta ba'i rdzas dang / sha za'i shing gi smyu gus sha za'i snying gar ji lta ba bzhin du bris la ji skad gsungs pa'i thal ba la sngags pas gang gi ming dang ldan par bzlas te bsnun na sha zas 'dzin to// dur khrod kyi sol ba zhes pa ni sngon du gsungs pa'i rim pas 'byung po'i tshes kyi nyin par ba ru ra'i shing leb bam rtsig ngos la dben pa'i gnas su gza' gang dang gang yin pa'i mtshan ma'i dbus su bsgrub bya'i ming bar du bcug pa'i 'khor lo bris te/ gu gul chen po'i bdug pa byin na de gza' chen po rnams kyis 'dzin no// de dag thams cad la 'o mas bkrus te zhi bar bzlas na ni sbar 'tsho bar 'gyur ro// a ti muk+ta'i lcug ma la zhes pa ni bsgrub bya'i gzugs brnyan tsan+dan dmar po'i rdul gyis byas la/ ro'i rgya skyegs dang gi wang gis dur khrod kyi ras ma la zla ba'i dkyil 'khor dang ldan pa la 'khor lo sngon du bshad pa bzhin du bris la de'i snying gar bcug ste/ dri zhim po'i chus byugs la dgug pa la sogs pa bya'o// de nas a ti muk+ta'i lcug ma la bsgrub bya'i ming bar du bcug pa'i sngags lan bdun bzlas la de yang kha dog dmar po gcer bu skra grol zhing 'dar ba byang chub kyi sems 'dzag pa/ seng ge'i rgyal po lta bu la lus bskyon pa dbugs kyi zhags pas rkang pa'i drung du bkug ste gang yin pa la bsnun na nyi ma bdun rdzogs nas rlung gi shugs su 'gug go// gyo dum la lan cig bzlas te zhes pa la sogs pa'i don ni mi shi ba'i gyo dum la ldong ros sam yung bas 'khor lo nyi ma'i dkyil 'khor dang ldan pa'i dbus su gang yin pa'i ming bar du bcug pa bris la dur khrod dam lam gyi bzhi mdor khru gang tsam du brkos par bcug ste kha thur du bltas par bsams la/ gyo dum cig la lan bdun bzlas te bsnun na de ji srid 'tsho'i bar du rengs par 'gyur ro// gang du 'dod pa de dang der 'gro zhes pa ni mig chu dang bya rog gi khrag gis rlung gis khyer ba'i lo ma la bya rog gi sgro rtsas ming bris la/ rlung steng du langs pa la 'phangs na gang du 'dod pa der 'gro bar 'gyur ro// rengs pa la 'o mas bkrus na rnal bor 'gyur ro// gu gul la lan cig bzlas te zhes pa la sogs pa'i don ni 'di lta ste/ ra nag po'i yan lag lnga'i sha dang tshil chen dang gu gul chen po rnams cha mnyam por byas la chang gis bran te/ mchod pa'i dus su sbyar te lan cig yongs su bzlas te bdug pa byin nas 'dug go// der snar mnams pa tsam gyis de'i mod la 'bebs so// lag pa la lan cig yongs su bzlas te zhes pa la sogs pa'i don ni 'di yin te/ shing a sho ka'i smyu gus dur khrod kyi ras ma la 'khor lo de lta bu de klu rnams dang bral bar bris te/ dbus su yi ge e bris pa'i nang du bsrung bar bya ba'i ming rtsa ba'i sngags kyi bar du bcug pa bris la yang dag par mchod de khang ba'i grwa gtsang ma'i phyogs su bzhag na gdon thams cad rengs par 'gyur ro// gang du 'dod pa'i lto der 'pho bar 'gyur ro zhes pa ni dur khrod kyi ras ma la 'khor lo de lta bu nyid kyi dbus su bsgrub bya'i ming bar du bcug pa bris te/ bud med bsregs pa'i sa dang thal ba dang tsan+dan dmar po'i rdul bsregs pa las bsgrub bya'i gzugs brnyan byas la dgug pa la sogs pa bya ste/ de'i snying gar bcug la yang dag par mchod par bya ste/ ka ra bI ra'i lcug ma bsgrub bya'i khru gang gi tshad blangs la bud med kyi ro bsregs pa'i me 'bar bar bcug ma thag la ma tshig pa'i bar der blangs la rig pa'i rgyal po de nyid lan cig bzlas te gang yin pa dran par byas la klad pa la bskor na ni 'gugs par byed la lto la bsnun na ni lto nas 'pho bar 'gyur ro// de nas gzhan yang rkang pa brgyad pa'i sngags kyis las rnams bla ma brgyud pa las 'ongs pa bshad de nam mkha'i dbyings kyi dbus su zla ba'i dkyil 'khor sku gsung thugs kyi 'khor lo dang dbus su bde ba chen po pad+ma 'dab ma brgyad pa ge sar dang ldan pa bris te/ rdo rje dang pad+ma dang 'khor lo'i phreng bas bskor zhing dbus ma ni sna tshogs rdo rje'i phreng bas bskor ba'o// 'on kyang 'od zer gyi tshogs dkar po dang dmar po dang sngon po lta bu'i las kyi 'od zer rnams kyis rnam par brgyan pa'o// de lta bu'i cho gas ni dpa' bo'i dbang phyug gi mnga' bdag rnams dbus su bsgrub bya'i ming ji lta ba bzhin du bri bar byas na de lta bu ni srung ba chen po thams cad bsrung ba bla na med pa ste/ rims dang sbos nad dug dang ni// nad dang mkha' 'gro'i gdon gyis bzung // bdud dang log par 'dren pa dang // gang yang gdon rnams de dag gis// grib ma'ang 'gom par mi byed na// de yi lus la ci ste 'dzin// zhes bya'o// gzhan yang // ri bong 'dzin pa'i gzugs lta bur// yi ge rnams ni bltas byas na// phyogs bcu'i gdon rnams 'byer bar byed// dkar po yis ni zhi bar 'gyur// nag pos skad cig nyid la 'chi// dmar po yis ni dbang du 'gyur// de ltas dgug pa 'ang gdon mi za'o// ser pos rengs par byed pa ni// glang po rta dang mi rnams so// zhes so// gang gis sngags 'di mi shes par// zhes pa la sogs pa'i don ni 'di lta ste/ gang gi rgyud chen po dpal he ru ka dang / rdo rje rnal 'byor ma rnams kyi snying po mchog tu gsang zhing shin tu gsang ba bla na med pa'i sngags kyi de kho na nyid shin tu sbas pas na mi shes pa'o// bla ma cher mgu bar ma byas shing rnal 'byor pa ma yin par rnal 'byor du khas 'ches pa rnams kyis sngags kyi dngos grub kyi 'bras bu'i don 'dod kyang sngags 'di spangs pas de'i 'bras bu thob par mi 'gyur ro// ji lta zhe na dper na rmongs pa la la zhig 'bras bu dang bral ba'i phub ma la brdung zhing 'bras 'dod pa'i dad pa yod kyang // shin tu phyin ci log tu gyur pas yongs su nyon mongs shing de yis 'bras bu de mi rnyed pa bzhin no// de lta bu'i phyir ni rdo rje bla ma las 'dod bya'i yang dag pa'i mtha' blangs te/ 'dod pa bzhin du spyod cing bzlas na sngags 'dis byin gyis rlob cing 'bras bu ster ro// 'di dag ni dpal he ru ka'i bde mchog gi 'grel pa sgrub thabs rnams kyi gnas zhes bya ba las le'u dgu pa'i rnam par bshad pa'o// // de nas sku gsum po bshad pa ste zhes pa la sku gsum pa'o zhes pa'i sgras ni chos dang / longs spyod rdzogs pa dang / sprul pa rnams so// de la sku dang gsung gi gsang ba ni bsod nams kyi rgyu mthun pa'i mtshan nyid dag go zhes bya ba ste/ de yang de bzhin gshegs pa'i longs spyod rdzogs pa dang sprul pa'i mtshan nyid de kun rdzob dang don dam pa'i mtshan nyid can no// gang yang rten cing 'brel par 'byung ba'i 'jug pa mngon par rtogs pa rtag pa dang chad pa ma yin pa'i phyir na yid kyi rnam par shes pa lam la 'jug pa bsam gtan gyi goms pas mi dmigs par song ba na kun nas nyon mongs pa dang rnam par byang ba ma yin pa stong pa ma yin zhing lus dang yul rnams ma yin pa tshig gi spyod yul dang yid dang yid kyi spyod yul ma yin pa ste/ de nyid de bzhin gshegs pa rnams kyi chos kyi sku nam mkha'i khams dang mnyam par mtha' klas pa'o// de lta bu'i de bzhin gshegs pa rnams kyi don dam pa yin pa'i phyir na sku gsum char yang blta bar bya'o// de rnams kyi sgrub thabs bshad pa ji ltar zhe na/ gnyis med he ru ka sbyar phyir// zhes pa ste gzhal yas khang brtsegs pa'i nang du yi ge b+h+rUM yongs su zhu ba las 'khor lo rtsibs brgyad pa'o// de'i dbus su sna tshogs pad+ma 'dab ma brgyad pa'o// de'i steng du zla ba de'i steng du A li kA li yongs su zhu ba las rdo rje sems dpa' dkar po zhal gcig phyag bzhi pa g.yas na rdo rje dang cang te'u'o// g.yon na kha T+wAM ga dang thod pa dang dril bu 'dzin pa'o// phag mo dmar mo la 'khyud de g.yas brkyang bas bzhugs nas/ gtsub gtan dang gtsub shing yang dag par sbyar ba'i 'dod chags kyi mes zhu bar gyur par blta bar bya'o// de'i 'od zer las 'thon pa'i rnal 'byor ma rnams kyis rdo rje'i glus yang dag par bskul lo// oM hUM A bde ba chen po a la la la la ho// bde bar bde ba chen po bzhugs// bde ba mngon du sbyar ba ste// bde ba bla med bde chen po// bde ba rjes su grub pa ho// bde ba las byung bde ba'i dngos// oM hUM a ho bcom ldan 'das// bde ba chen po bla na med// thams cad bla med bde ba dngos// hUM a la la la la ho// khyod ni bde chen bde ba'i dngos// dri med zla ba sna tshogs dri mchog bde// a la la la la ho// bde ba las byung byang chub khyod// ces pa'o// sgra brnyan lta bu'i glu yis bskul ba gsan ma thag tu rigs kun gyi bdag po chos kyi sku rang bzhin gyis 'od gsal ba las bde ba chen po dpal thugs kyi mkha' 'gro bzhengs te/ mdog sngon gzi brjid chen po la// nyi ma bye ba'i 'od ltar gsal// lo ni brgyad phrag gnyis lon tshad// lta stangs khro bo'i tshul du mdzad// mtshan rnams thams cad yongs su rdzogs// dpe byad rnams kyis brgyan par mdzad// zhal bzhi pa la bcu gnyis phyag// spyan gsum zhabs g.yas brkyang bas bzhugs// zhal gyi mche ba cung zad gtsigs// g.yas dang g.yas min dkar dang ser// nub kyi zhal ni dmar po'o// rdo rje dang dril bus snyoms par 'jug pa khyab 'jug gis rgyan du mdzad cing khyab 'jug gi pags pa bsnams pa'o// g.yas pa'i phyag lhag ma rnams na dgra sta dang rtse gsum dang gri gug dang cang te'u rnams so// g.yon pa rnams na zhags pa dang thod pa dang kha T+wAM ga dang sdigs mdzub rnams so// dpa' bo thod pa'i phreng ba can dbu'i rtse mo mgo bos bcings pa/ zla ba phyed pas ral pa la bcings pa/ lcang lo 'khyil ba'i steng du sna tshogs rdo rjes mtshan// stag gi pags pa'i sham thabs can// rgyan thams cad kyis brgyan pa/ 'khyud pa'i rdo rje mkha' 'gro ma ni zhal gcig phyag gnyis spyan gsum pa gcer bu mdog sngon mo dum bus brgyan pa'i ska rags can/ rgyan thams cad kyis yang dag par rdzogs pa// phyag g.yon pa na thod pa bsnams shing 'khyud pa/ g.yas pa na rdo rje gdengs pa dang sdigs mdzub bo// 'dab ma rnams la ni mkha' 'gro ma la sogs pa rnams so// 'khor lo rtsibs brgyad la ni rab tu gtum mo la sogs pa rnams so// gzhan khwa gdong ma la sogs pa nas gshin rje 'joms ma'i mthar thug pa ste/ rnal 'byor ma nyi shu'o// 'di dag las mkha' 'gro la sogs pa ni zhal gcig phyag bzhi pa la/ dkar po dang ser po dang dmar po dang ljang gur ro// mtshams rnams su ni bum pa thod pa dang ldan pa rnams so// thod pa'i dum bu dang rab tu gtum mo la sogs pa phyogs rnams kyi ni g.yon skor te dkar po ser po dmar po ljang gu'o// de bzhin du ni mtshams rnams kyi ni g.yas skor te/ nam mkha'i mdog dang ser po dang ljang gu dang ser po'o// dpa' bo rnams ni phyag bzhi pa// rdo rje dang dril bu dang kha T+wAM ga dang cang te'u ste rnal 'byor ma rnams ni phyag gnyis pa ste/ lha mo de rnams kyi phyag na thod pa dang sdigs mdzub rdo rje can no// thugs la sogs pa byin gyis rlob pa'i dus su thugs rdo rje la sogs pa 'ba' zhig go// sngar gyi bzhin du gsung rdo rje ni dmar po ste khyad par du dbang phyug chen po'i pags pa bsnams shing phyag na dbang phyug chen po'i mgo dang pad+ma dang dril bu 'dzin pa can no// pad+ma mkha' 'gro ma la 'khyud pa lhag ma ni sngon gyi bzhin no// gsung gi rnal 'byor ma rnams kyi mdog bshad pa ni// dkar po dmar po sngon po ljang // phyogs rnams kyi ste g.yon skor du// ser po dkar po ljang gu dang // sngo bsangs nam mkha' lta bu ni// mtshams rnams nyid de g.yas skor du// 'khor lo'i shugs la sogs pa ste// gsung gi 'khor lo de ltar bstan// sku yi 'khor lo bstan pa ni// sku rdo rje ste sngon bzhin la// khyad par du ni 'khor lo dang // dril bu tshangs pa'i mgo bo dang // tshangs pa'i pags pa bsnams pa'o// 'khyud pa'i sangs rgyas mkha' 'gro ma ni dmar po ste/ g.yon na thod pa 'dzin cing g.yas pas 'khor lo bzung nas gdug pa pa can la sdigs mdzub mdzad pa'o// sngo dang ljang dang dmar dang ser// mkha' 'gro ma sogs g.yon skor du'o// sngo dang ser dang dmar dang ljang // phyogs bzhi'i mdog ste g.yon skor du'o// dmar dang zla bzangs lta bu dang // dud kha'i mdog dang dkar po rnams// mtshams rnams ma mo ste g.yas skor du'o// khwa gdong la sogs sngon bzhin te// de ltar sku yi 'khor lo bstan// oM shrI badzra he he ru ru kaM huM hUM phaT/ DA ki nI dzA la saM ba raM swA hA zhes pa ni thugs kyi mkha' 'gro'i'o// oM hUM bA ga ta ga AH A ro li ka DA ki nI dzA la saM ba raM hUM phaT swA hA// zhes pa ni pad+ma mkha' 'gro'i snying po'o// oM A ro li ka badzrI hUM phaT ces pa nye ba'i snying po'o// oM pad+ma DA ki nI hrIHhUM phaT swA hA/ oM sarba DA ki nI ye AHhUM phaT swA hA/ lha mo'i snying po dang nye ba'i snying po'o// oM shrI kA ya DA ki nI dzA la saM ba ra ru lu b+h+rUM hUM phaT swA hA/ oM b+h+rUM haM ha b+hUM hUM phaT/ sangs rgyas mkha' 'gro'i snying po dang nye ba'i snying po'o// oM bud+d+ha DA ki nI b+h+rUM bai ro tsa nI ye b+h+rUM hUM phaT swA hA/ oM hUM sarba bud+d+ha DA ki nI ye hUM b+h+rUM phaT swA hA/ lha mo'i snying po dang nye ba'i snying po'o// dman pa'i rnal 'byor ba'i rab tu sbyor ba bshad de/ ro dpyangs la btags pa'i khrag dang tshil bu blangs par sngags pas yungs kar gyi 'bras bu ci mang dang yang dang yang ba sres te de'i tshil dang khrag rnams de'i thod par bsres te bkang la de tshes brgyad dang skar ma rgyal la nyi ma shar ba na dben pa'i gnas su gdab par bya'o// de nas sa bon smin pa na ji lta ba'i cho gas blangs te/ blo dang ldan pas mar khu'i rgyu me'i 'du byed spangs la yang dag par btsir te gdon no// mar khu de sa la mi bzhag cing sngags kyi sbyor bas rjes su bsrung bar bya'o// yang skyes bu'i ro dbyangs la btags pa rnyed pa na nag po'i mtshan mo chen po'i dus su mdun du dkyil 'khor byas te/ dpal he ru ka dang gnyis su med pa lta bur byas la sngags pas cho ga bzhin du mchod de/ yi dags rnams la sha dang khrag tu yang dag par ldan pa'i gtor ma sbyin no// he ru ka'i spyod pa'i shugs chen pos ngal bso zhing sngags gdon no// de'i snying gar rlung dang me yis yang dag par gsal bar byed pa'i yi ge hUM 'brug sgra chen po lta bus byin gyis brlab par bya'o// rkang pa gnyis la ni rlung gi dkyil 'khor gyi dbus su yi ge hUM gi rnam par bsam mo// rgyal mtshan de la ji skad bshad pa'i mar khus rkang ba'i mthil nas brtsams te/ spyi bo'i bar du cho ga bzhin du bskus te/ gu gul chen po rgyun ma chad par bsreg cing bdug go// de nas rnal 'byor ma thams cad kyi bkas sngags kyi sgra drag tu zlos shing dril bu'i sgra drag tu dkrol te/ dkyil 'khor gyi me tog gis snying ga dang spyi bor bsnun no// de nas skye gnas kyi phyag rgya dpral bar yongs su bzhag ste/ bdag gis slob mar bcas pa la bstan no// de'i dus su ro'i lus las rnam pa sna tshogs pa'i bgegs rnams 'thon na de la sngags pa chen po 'jigs par mi bya ste/ dngos grub kyi rdzas rnams nyams par byed pas na'o// de bas na de la mi 'jigs par drag po'i gzugs kyis dpa' bo'i dam tshig ji skad gsungs pa bstan par bya ste/ bdud rtsi lnga dang chang du ldan pa thod par bzhag la gtor zhing byin nas nam mkha' la spyod pa'i dngos grub bdag la byin cig ces ngag tu brjod do// de'i tshe de'i mar khu 'dzag pa blangs nas ku ba la sogs par blugs la/ rkang mthil dag la bskus na nam mkha' la 'gro ba 'grub par byed do// snying po bzlas pas zhes pa la sogs pa'i man ngag ni de ltar bshad do// gzugs stong phrag ces pa la sogs pa'i man ngag ni 'di lta ste/ de nas pad+ma dang b+hi lang ka'i khu ba dang gang 'dod pa'i khrag rnams yongs su bsregs pas yungs kar gyi sa bon la yang nas yang du spangs te/ bye'u'i thod par sa yis bkang nas ro bsregs pa'i sa 'og tu bcug la gtor ma dang mchod pa la sogs pa sngon ji ltar bshad pa bzhin du'o// de yongs su rdzogs pa'i 'bras bu blangs te khar bcug na gang 'dod pa'i bye'u ru 'gyur ro// de ltar sa bon thams cad dang gang dang gang gi khrag dang tshil bu bsres pa la yang nas yang du de'i sha dang rus pa btags pa'i bdug pas bdug go// de nyid kyi mgo bor 'bras bu rnams bsdus te bzhag na de lta bu'i gzugs dang tshe ring ba dang nad med pa dang phun sum tshogs pa 'thob par 'gyur ro// de lta bur khwa dang spyang ku dang khra dang rma bya dang ngur pa dang khyim bya la sogs pa'i gzugs mthong bar byed do// kha nas byung bas snga ma bzhin du 'gyur ro// khang bzangs dang shing zhes pa la sogs pa'i don ni 'di lta ste/ lcug ma bi da la'i sa bon skar ma rgyal dang mar gyi ngo'i gza' nyi ma'i dus su blangs pa dang / yar ngo'i gza' nyi ma'i dus su ma du lung ga'i sa bon blangs te gang yin pa'i tshil bu dang bsres nas gang yin pa'i mgo bor bcug ste/ sa 'og tu sbas la de'i shas myu gu skyes pa na bskor bar bya'o// rus pa'i snying po zhes pa dang / mar khu dang pags pa'i phye ma thal phye dang bsres la bdag nyid rus pa dang yang dag par ldan pa'i phyag rgya'i dngos pos brgyan cing thal ba'i rdul gyis bsgos pas blugs na srog chags ki tis mthong bar mi 'gyur ro// mkhas pas rtag tu rnga mo'i 'khrul 'khor gyi cho gas gshin rje mthar byed dang bgegs mthar byed kyi cho gas mngon par bsngags pa'i sngags dang ldan pa'i chus bran no// sha za rnams la gtor ma byin te ma byin na ni nye bar bton nas gtong bas so// 'debs pa'i dus kyi sngags ni spyan ma yis bya'o// chus bran pa'i sngags ni mA ma kI'i snying pos bya'o// sgrol ma sa ni 'phel bar bya ba nyid la'o// de bzhin du gos dkar mos ni srung ba'o// de nas bgegs med par skyes te/ dngos grub kyi rdzas su the tshom mi za'o// de'i sa bon sngon bzhin du blangs la sngags pas lcags gsum gyis dkri bar bya'o// zla ba ni bong long phyed dang bdun dang man 'ja' bzhi'o// byin za ni bong long lnga dang man 'ja' gsum mo// de dag rim pa ji lta bar nyi ma dang zla ba dang byin za rnams kyis ri lu dkris nas blo dang ldan pas kha ru bcug na nye bar sbed pa ste/ 'jig rten 'di'i ri bong 'dzin dang nyi mas kyang mi mthong la kha nas bton na ni mthong bar 'gyur ro// de nas lcags gsum gyis dkris pa bsal nas kha ru bcug na de'i ma du lung ga nyid du 'gyur ro// bton na ni grol bar 'gyur ro// tshig 'phrog pa dang zhes pa la sogs pa'i don ni sngags grub pa dag gi ste gzhan gyi ma yin no// de nas ni sngags kyi 'khor lo'i cho gas las rnams mchog tu 'gyur te// sngags pas nam mkha'i dbyings kyi dbus su sin+d+hu ra lta bu'i zla ba'i dkyil 'khor bsam mo// de'i dbus su pad+ma 'dab ma bcu drug pas rnam par mdzes pa dgod do// de'i dbus su 'dab ma brgyad pa ge sar dang ldan pa'o// 'dab ma bcu drug pa'i shar la sogs par oM shrI badzra he he ru ru kaM badzra DA ki ni dzA la saM ba zhes pa rnams dgod do// de'i dbus kyi 'dab ma brgyad la ni raM huM hUM phaT ces pa phyogs bzhir g.yon skor du dgod do// mtshams rnams su snod rnams so// dbus kyi lte ba la bsgrub bya'i ming bar du bcug pa'i swA hA bri'o// dbus ma ni sna tshogs rdo rjes bskor ro// phyi rol ni rdo rje'i phreng bas bskor la 'bar ba dmar pos rnam par brgyan pa ste/ rang nyid gcer bu yan lag rus pa'i phreng ba can du bsams nas/ ro'i rgya skyegs kyi khu ba dang tsan+dan dmar po bsregs pas bri bar bya'o// mchog tu mnyam pa'i ma mo'i khyim du 'jam zhing 'bol ba'i stan la lha'i rnal 'byor du dmigs te 'dug la de nas skye gnas kyi phyag rgya bcings la bsgrub bya la mngon du phyogs te gsang sngags brgya rtsa brgyad bzlas so// tsan+dan dmar po'i rdul las bsgrub par bya ba'i gzugs brnyan byas la de'i lto bar 'khor lo de skud pas bcings te bcug nas bzhag pa'i skud snas nang na mar skye gnas su bton la gzhag go// de nas sna'i bu gar yang gdon no// de nas sbyor ba'i phyag rgya dang ldan par byas pa'i mthe'u chung gnyis kyis skud sna bzung ste bskul lo// yid brtan pas thun mtshams gsum du skud pas de ltar snying gar bskul na ni zhag bdun gyis tshangs pa lta bu yang 'grub par 'gyur ro// de nas tsha ba gsum gyis bskus te spra tshil gyis dkris la zangs ma'i khab kyis skye gnas su phug ste/ seng ldeng gi mdog med dud pa med pa'i steng du bzlog cing bso zhing blo dang ldan pas zhag bdun du sngags brgya rtsa brgyad du bzlas na ni bsgrub bya nges par dgug par byed do// de nas mi'i bdag po la sogs pa rnams kyi 'khor dang bcas pa'i ming bris la bsgrub par bya ba'i rkang rjes kyi rdul dang tsan+dan dmar po'i rdul dag dang / dur khrod kyi gnas kyi thal ba rnams gcig tu byas te/ sngags pas lag pa gnyis su bzhag la sngags dang ldan par phur zhing tsher ma can gyi shing gi mdag ma du ba med pa la bsreg par bya'o// de'i thal ba blangs pa la bsgrub par bya ba'i gzugs brnyan byas la snying gar 'khor lo byas te bcug nas spra tshil gyis g.yogs la bsro bar bya'o// de nas ji ltar spra tshil thigs re zhu tsam du zhag bdun du byas na/ bsgrub bya de lha'i 'jig rten pa yin yang 'ong na sa la skyes pa lta ci smos te rmongs shing brgyal te gos dang bral bar gyur nas rlung gi shugs kyis 'ong ngo // 'di nyid kyis rengs par yang byed de thod pa skam po la ldong ros dang yung bas 'khor lor ming bar du bcug pa dang ldan par bris te/ dur khrod dam lam gyi bzhi mdor brkos te bcug na de ji srid 'tsho'i bar du rengs par 'gyur ro// 'di dag ni dpal he ru ka'i mtshan gyi mchog gi 'grel pa sgrub thabs gnas pa zhes bya ba las le'u bcu pa'i bshad pa'o// // de nas gzhan yang bshad bya ba// zhes pa ni skye ba bdun du brgyud pa'i phyogs kyis gzung bar bya ste/ rgyun ma chad par skyes pa'i dngos po'i phyir na'o// de'i mtshan nyid ni le'u bzhi bcu rtsa dgu pa las gsungs pas na 'dir ma bshad do// dpal he ru ka'i bde mchog gi 'grel bsgrub thabs rnams kyi gnas zhes bya ba las le'u bcu gcig pa'i bshad pa'o// // de nas nye ba'i snying po'i don bshad par bya ste/ oM hrIHha ha huM hUM phaT ces pa'o// de la 'dis dgug par bya ba'i don la las mchog tu 'dzin par 'gyur ro// de'i rim pa ni 'di lta ste 'dab ma drug tu gyur ba'i pad+ma ge sar dang lte bar ldan pa la zla bas nye bar mdzes pa bzang po la rdo rje phreng bas brgyan pa'o// de dag gi phyi rol du 'khor lo ston ka'i zla ba'i 'od zer ltar dri ma med pa bri'o// pad+ma la rig pa chen po'i yi ge bdun po g.yon skor du byas pas bdud kyi las thams cad tshar gcad pa zhes bya ba'i 'khor lo'i rgyal por 'gyur ro// de'i 'khor lo'i rtsibs rnams la rnal 'byor ma drug gi snying po dang / dbus su bdun pa'i ni he ru ka'i rnam pa bri'o// de yang dur khrod kyi rgya skyegs dang gi wang dang rang gi sa bon du bsres pa'o// rig pa'i rgyal po la rjes su chags pa'i sems kyis kha nas sngags 'don cing phyogs su lag pa gnyis ka rab tu gdengs shing g.yo bas mdun du bsgrub bya kha bzhin gsal bar rnam par bsams la rjes su chags par byas na// bsgrub bya'i lha 'jig rten pa yang 'ong na sa la skyes pa rnams lta smos kyang ci dgos/ yang na tsan+dan dmar po'i rdul dang ske tshe dang / de bzhin du lan tshwa dang / bsgrub bya'i rkang rjes kyi rdul rnams gcig tu byas pa sbrus pas de'i gzugs brnyan byas te des gro ga la 'khor lo yang dag par bri ste snying gar bcug la gang yin pa'i ming dang bcas par bsams te bzlas na de nges par 'gugs so// rab tu sbyor ba grub pa 'di'i sa'i mgon po dbang du 'gro zhing 'khor dang nor du bcas pa yang zhes so// skem par byed ces pa la sogs pa ni nus mthu thob pa'i phyir ro// gzhan yang 'dis chu la yongs su bzlas la zhes pa la sogs pa ni lag par 'khor lo bsams te byas pas so// mi zhes pa ni mtshon gyis shi ba'i mi de nyid kyi'o// sbubs kyi zhes pa ni thod pa'i'o// li gu mig ces pa ni li gu zhes pa ni sro tra ste rna ba'o// rna bar de'i reg pa tsam gyis mig ces pa ste/ mig gnyis gsal bar 'gyur te gling gzhan nas 'di rnyed par 'gyur ro// khrag dang bsnos zhes pa ni dpa' bo'i snying khrag gis te/ de yang dang yang du spangs shing grib ma la bskam par bya'o// lcags gsum gyis dkri ba ni snga ma bzhin no// de yang lhag par gnas par byas la zhes pa ni rab tu gnas pa'i cho ga'i rim pa bzhin no// dpal he ru ka'i zhal du bcug la zhes pa ni mi ro'i'o// de yang dur khrod la sogs pa dben pa'i gnas su rdul tshon lnga yis dkyil 'khor bzhengs la de'i dbus su bsgrub bya de bzhag la gu gul bsregs te bdug go zhes so// gsang sngags 'dis mdzub mo'i rtse mo dang zhes pa la sogs pa nus pa can gyi dbang du byas pa ni gsal lo// de nas 'khrul 'khor bshad de nyi ma'i gung la sems khros pa'i nga rgyal gyis ji lta bu'i 'khor lo sngon du bshad pa'i sol ba dang dug la sogs pa'i rdzas rnams kyis dur khrod kyi ras dang mchod sbyin gyi shing gi lo ma la mi'i rus pa'i smyu gus bris te/ dur khrod kyi thal ba las gzugs brnyan byas pa'i snying gar 'khor lo de bcug la ske tshes bskus te/ yang dang yang du bsres na rims kyis thebs shing 'dzin pa dang sa la yang 'gyel bar 'gyur ro// de ro bsregs pa'i sa'i dbus su brkos par bzhag la mi'i rus pa'i phur bu snying gar btab ste tsher mas bar mtshams med par gang ba dang snying gar chu tshan de blugs so// de nas sdug bsngal chen po nyams su myong nas 'chi'o// de dag gi rab tu sbyor ba'i don bsdus pa'i man ngag go// de nas ro'i khar yungs kar bcug pa las skyes shing yongs su rdzogs pa'i 'bras bu blangs nas gzugs brnyan la ming dang bcas par bsnun na de'i mod nyid la rims nad kyis btab cing bzung nas 'chi'o// 'o mas bkrus na grol bar 'gyur ro// mdzub mo la yongs su bzlas te zhes pa la sogs pa'i don de lta bu'o// mdzub mo'i rtse mo la sngags bzlas pas zhes pa la sogs pa'i don kyang 'di lta ste/ yung ba dang ldong ros kyis dur khrod kyi ras mal 'khor lo ji lta ba bzhin du bris la tsan+dan dmar po'i rdul dang / lan tshwa dang skye tshe dang bsgrub bya'i rkang rjes rnams gcig tu byas te btags pa dang lcags phyer bsres la phur pa byas te bcings la lam gyi bzhi mdor sa la sor brgyad brkos par lan bdun bzlas la yang ming dang ldan par yang bya ste sbas na ji srid 'tsho'i bar du rengs shing gnon par 'gyur ro// bton te 'o mas dag par bkrus na dag par 'gyur ro// gdol ba'i rigs bsregs pa'i dur khrod kyi sa dang thal ba las gzugs brnyan byas la gang gis ming dang ldan pa'i 'khor lo bris la snying gar bcug ste/ lan bdun du bzlas la de nyid kyi thal bas bsnun na de'i gzugs 'dzin par 'gyur ro// gdol pa can gyi thal ba la bzlas zhes pa la sogs pa ni de ltar bshad do// rims kyis gdab par 'dod na yi dags kyi snying gar gang yin pa'i ming bar du bcug pa'i 'khor lo bris na de nyid kyis de rims kyis bzung nas 'dar zhing g.yo bar byed do// sbos par bya na yi dags kyi mgo bor ro// dran pa nyams par bya na rlung dang sprin la bri bar bya'o// khang gzer bar bya na rtse gsum pa la bya'o// dug gi mdze nad kyis gzung na lto 'phye'i lto bar ro// mdor na gang dang gang gis gzung bar 'dod na de dang de'i mtshan ma'i bar du ming bris na de yis sna tshogs pa'i rnam par byed do// sbyin sreg gi me'i thal ba zhes pa ni sngon du bshad pa'i sman gyi sbyin sreg gi thal bas gzugs brnyan byas pa'i snying gar 'khor lo sbas la bral ba de nyid kyis bsnun na de sum cu rtsa gsum pa'i lha rnams kyis kyang mi mthong ngo // chu la lan bdun bzlas te bsnun na slar snang bar byed do// thod pa kha sbyar gyi phyag rgya zhes pa la/ thod pa ni khyi smyon pa'i thod pa'o// kha sbyor ni de'i dbus gang yin pa'i ming bar du bcug pa'i 'khor lo bris te/ smyo byed kyi yan lag lnga dang kun nas gcig tu ldan par byas te bzhag nas kha sbyar ba'o// phyag rgya ni dur khrod kyi thal ba'i 'jim pas srungs dam du rgyas btab bo// bcings zhes pa ni sngags lan bdun du dbugs mi 'byin par bzlas la dur khrod du brkos te gzhug pa'o// gang gi ming nas zhes pa ni gang yin pa'i ming bar du bcug pa ste de smyo bar 'gyur ba'o// de lta bus skye bo can stong yang smyo bar byed do// bton te 'o mas bkrus na 'grol lo// bzang po'i sman gyi sbyor ba 'di dag gis de lta bu dag byed par nges so// gtsug phud la lan bcur mngon par bsngags nas zhes pa ni khong stong du song ste bdag nyid kyi gtsug phud bcing ba'o// 'di dag la sogs ni ji lta ba bzhin te go sla'o// gzhan gyi dpung mngon du phyogs pa zhes pa la sogs pa'i don ni ldong ros sam yung bas lag pa g.yon par 'khor lo 'di dag bris la lan stong du bzlas te/ khu tshur bcings nas gzhan gyi dpung mngon par phyogs pa'i g.yul du rab tu zhugs pa na'o// de nas zangs leb la ldong ros kyis bsgrub bya srung ba'i 'khor lo bris te mtshon cha thams cad kyis mi nus par gyis shig ces pa bar du bcug la cho ga ji lta ba bzhin du yang dag par mchod de spra tshil gyis g.yogs par byas la bzlas pa stong byas pas lag pa g.yon par khu tshur byas par gzhag par bya'o// de nas lus rgyan thams cad kyis brgyan te sngags 'don cing khu tshur ma bkrol na mtshon thams cad rengs par byed do// dgra bo'i las mtshon cha phyar te 'debs par gyur kyang ji srid khu tshur ma bkrol ba de srid du mtshon 'debs par mi nus so// de nas yang mtshon cha lngas mi nus pa'i sman bzang po bshad de/ drangs pas 'phen dang 'phen med dang // lag pas de ltar 'phen pa dang / bzung nas 'phen pa nyid dag dang / lag 'ching mtshon cha lnga pa'o// 'jig rten gsum po rnams na ni/ mtshon cha nyid ni de dag go// lag pas 'phen la 'khor lor bshad// drangs pas 'phen la dar dpyangs te// bzung nas 'phen la rgyal ba'o// lag pa'i mtshon la gzhag mi thub// 'phen med la ni rmongs par gnas// 'khor lo su daR+sha na'i shing // a kar+Na ni 'bri ti ka'o// spang rgyan la ni rgyal bar bshad// gzhan gyis mi thub ces pa ni// dkar po gzhan gyis mi thub pa// rmongs pa zhes pa du du ra'o// shis pa'i nyin mtshan la sman bzang po de rnams blangs la bdud rtsi lnga dang bsres te/ gdol ba mo nag mo'i me tog la bsno'o// de yang de bzhin du nag po'i tshes brgyad dang bcu bzhi la bram ze'i thod par gzhag ste/ ro bsregs pa'i sas bkang la sngar gyi me tog gis bran la gtor ma byin la ji skad gsungs pa'i cho gas rdzogs pa'i lcug ma bzang po de dag skar ma rgyal gyi nyin par sngags pas mnyam par gzhag ste sa la ma reg par sngags kyi rgyal pos rab tu bsrungs la blang bar bya'o// de rnams thams cad gcig tu byas pas phyin ci log tu bsgril la mgrin pa'am mgo bor btags na mtshon cha lnga po de rnams bsrung zhing pham par byed do// thams cad du mi pham par 'gyur zhing mtshon cha brgyas bsnun kyang rma mi bskyed cing mtshon gyis mi mchod de lus rdo rje lta bur 'gyur ro// de nas gcig tu ni de dag yang mtshon thams cad kyis mi nus pa'i shing dpa' bo chen po zhes bya ba'i rtsa ba dang / shing pa ni dar go zhes bya ba'i 'bras bu ste/ sman chen po de dag sngags pas nyin zhag bzang po'i dus la thob par bya ba de'i 'bras bu smin pa sngon du bshad pa'i rim pa'i sbyor bas gdab po// de yang thod pa gnyis las yongs su rdzogs pa'i 'bras bu de gza' nyi ma'i dus su shar nas nyi ma 'char kar mthong ba na mchog tu gyur pa'i shing de gnyis kyi rtsa ba byang du zug pa re blangs la nyi ma gung gi dus su ji lta ba'i rim pas mgo'am mgul du btags na rgyu ba dang mi rgyu ba rmongs par byed do// de nas de'i me tog gi ge sar dang zho lhan cig tu zos te bza' ba ni ji srid du zos pa des mgrin pa'i bar du gang ba de srid du ste/ zas de ji srid bri bar ma gyur pa de srid du rdo rje 'dzin pa lta bu ste/ de la mtshon gyis bsnun pa na chu'i zil pa lta bur 'gyur ro// yang na sngags pa dag gis cho gas bram ze'i thod pa kha sbyar gyi nang du shing gu li ga bskyed pa byang phyogs kyi rtsa ba blangs la cho ga bzhin du byas pa'i ri lu zangs dang dngul dang gser rnams kyi cha rnams sngon bzhin du nges par byas pa'i lcags gsum gyis dkri bar bya'o// de kha ru bcug pa'i dpa' bo chen po la mtshon thams cad kyis mi nus so// gzhan yang rims nad spos nad du gnad dang // mkha' 'gros gzung dang gza' yi gdon// dri mnam tsam gyis 'byer ba ni// seng ge'i rdzi yis glang po bzhin// zhes so// de nas gzhan yang shing lnga'i 'bras bu thod pa kha sbyar gyi nang du cho ga ji lta ba bzhin du btab la de rdzogs pa las byung ba'i sman bzang po skar ma rgyal gyi nyin par blang ngo // yang na gza' zla ba'i dus su sgrub pa po phyag rgya dang lhan cig tu gnas te/ lha'i rnal 'byor du dmigs la gtor ma dang mchod pa byas te gcer bu skra bshig par gyur pas sngon du mnyam par gzhag ste/ sngags bzlas nas rnal 'byor gyi lag pa 'am thod par bar snang las blang ngo // de dum bu bdun du byas la dum bu gcig ni ras dkar pos dkris la gang gi spyi gtsug tu bcangs na gang sa'i steng na gnas so cog gi mtshon du ma rnams mthong ba tsam gyis sel nas 'gro ste nyi mas mun pa'i tshogs chen po lta bu'o// de nas 'dam gyi cho ga bshad par bya ste/ shing nag po chen po'i sman chen po skar ma rgyal dang gza' nyi ma 'grib pa'i nyin par gyi phyi 'bred gtor ma dang mchod pa dang ldan par bya'o// tho rangs ni lha'i bdag nyid du mnyam par gzhag ste gcer bu skra grol bar gyur pas gdon no// de nas ba lang gi rwa yis brkos pa'i sa blangs pa dang gnyis bsdoms la gzhon nu ma rab tu 'thag tu bcug ste/ de'i 'dam gyis rab tu bskus pa ji srid lus la gnas pa de srid du mtshon gyis chod par mi 'gyur ro// sman bzang po chen po'i bdag nyid de la dug gis kyang mi zug go// de nas lcug ma gzhon nu ma zhes bya ba bton pa dang bu mo gzhon nu ma'i rkang rjes kyi rdul dang de'i gcin shul gyi sa dang ldan par byas te/ lug gi rwa dang mnyam par bsres pa'i 'dam dang ldan par byas pa'i lus la lha rnams kyang mchod par byed do// de nas gzhan yang shing tsan+d+ha li'i sdong bu bton pa dang / mtshan ma gcig pa dang shing rkang gcig pa'i sa dang ldan par bya'o// de dag dang bcas par sbyar ba'i 'dam gyis bskus pa'i lus la ni lha rnams kyis kyang mi tshugs so// de dag thob pa yang lo re zhing yang sar pa re bya'o// de nas dpal chen sba bya ste// dpa' bo kun kyang rab mchod byed// ces so// ma la dang po nas lhung ba ma'i nu ma ma nus par shi ba de blangs la he ru ka dang gnyis su med par mnyam par gzhag ste mchod cing gtor ma byin la bsrung ba bya'o// de nas mgrin pa'i thad ka rgyab nas dpral ba nas lcug ma bton te blangs la// shing 'bring gi dang / du du ra dang / shing bya rog gi byin pa dang / shing gzhan gyis mi thub pa rnams skar ma rgyal dang gza' nyi ma'i dus su bsdus te/ de rnams lnga btags te mnyam par ldan pa dag sbrus la ri lu du mar byas la grib ma la bskams te lcags gsum gyis dkri'o// de yang zangs man 'ja' phyed dang brgyad dang / de bzhin du dngul nam bzhi man 'ja' phyed dang gsum dang gser ni nam lnga dang man 'ja' gsum ste/ ji lta ba'i rim pas dkri zhing bsgril bar byas la yang dag par mchod de stong phrag gcig tu bzlas te kha ru bcug na sa stengs na mtshon du ma ji snyed yod pa rnams bltas pa tsam gyis rnam par nyams par 'gro ba ni ji ltar rtsa me yis bsregs pa lta bu'o// gzhan yang rims dang dug dang sbos pa dang / nad dang mkha' 'gros btab pa dang / gza' rnams kyis ni mi ldog ste/ thams cad rdo rje sems dpa'i gzugs ji lta ba bzhin du 'gyur ro// de nas gzhan yang sems can thams cad rab tu rmongs par bya bar bshad de/ rang skyes pa'i ras bal skar ma rgyal gyi nyin par shin tu brtun te blangs la/ bu mo gzhon nu mas phyin ka log tu skud pa sum sgril du byas te/ de nas rkang pa brgyad pa'i sngags kyis brgya rtsa brgyad mngon par yongs su bsngags shing bzlas nas dpung pa g.yon par byin la mdud pa la ma mo nyi shu rtsa bzhi dang gnyis su med par gnas par bsams te/ dbugs 'gog par byas nas yang dag par mchod do// de nas de bkrol te lag pa g.yas par btags na ral gri dang mda' la sogs pa'i mtshon chas mi tshugs par gdon mi za'o// de nas gzhan yang nags bal dag skar ma rgyal gyi dus su mkhas pas blangs te/ bu mo'i gcin shul gyis blangs pa phye mar byas pa la mdzub mo bsgre zhing bkal pa la zla ba dang rgyu skar shis pa'i dus su sngon gyi cho ga bzhin du mnyam par gzhag ste mdud pa bya'o// 'di lta bu'i rim pas gzung zhing bcangs na lha rnams kyis kyang dbye bar mi nus na mtshon cha thams cad rengs pa lta ci smos// ltas kyi cho ga mthong na ni/ de dag gsang zhing gsang ba ste/ gsang ba bla na med pa gsang // sba bya'o rnam pa thams cad du// skal ba med pa'i sems can la// blo dang ldan pas mi sbyin no// dpal he ru ka bde mchog gi 'grel pa sgrub thabs rnams kyi gnas zhes bya ba las le'u bcu gnyis pa'i bshad pa'o// // de nas de ma thag tu go cha'i las rnams rim pa ji lta ba bzhin du bshad par bya'o// oM ha/ na ma hi/ swA hA hu/ bauSh+Ta he/ hUM hUM hoH/ phaT haM swA hA/ zhes pa de dag re re zhing sbyar ba dang / yi ge'i tshogs drug po nyid de'i tshe dpa' bo ste lha'i sbyor ba dang ldan pa'o// go cha zlos shing lam du zhugs pa na zhes pa ni 'di yid la zlos shing 'gro ba na yid la cung zad 'dod pa thams cad byed pa'o// de nas dpa' bo sngags dang bsam gtan gyi de kho na nyid rig pa des na kye dpa' bo'i 'khor lo'i rab tu sbyor bas thams cad byed do zhes pa'o// de la yang bri ba'i rim pa ni 'di lta ste/ zla ba'i dkyil 'khor gyi dbus na gnas pa'i rdo rje rtse gsum pa de bzhin du kha gyes pa'o// de'i lte ba'i dbus su pad+ma 'dab ma drug la gnas par 'gyur ro// lte ba la ni sngags pas bsgrub bya'i ming bar du bcug pa bris la// rdo rje sems dpa' la sogs pa'i sangs rgyas rnams kyi go cha'i sngags ji ltar gsungs pa rnams dang por sngags rnams dbus su bri'o// gzhan pad+ma'i 'dab ma rnams la yang de bzhin no// ring por bgrang ba rnams rnam par bsal ba'i ha thung ngu rnams blangs te/ rdo rje lte ba'i mu khyud la dgod par bya'o// snag tsha ni gur gum dang rgya skyegs kyi khu ba dang / rang gi khrag dang / gi wang gis te/ gro ga la sgrub pa pos skar ma rgyal dang gza' nyi ma'i dus su cho ga bzhin du bri'o// thun gsum du bzlas shing mchod pa cher byas la// lan bdun du bsngags la gdags so// de ras sam gos la mdud pa byas te ya nga ba'i lam nas song ba na chom rkun dang stag la sogs pa shin tu 'jigs pa rnams las bsrung bar 'gyur zhing 'jigs pa thams cad med par 'gyur ro// de lta bus ni dngos grub la yang the tshom med do// 'khor lo de nyid kyi lte ba'i mthar ma rangs pa thig le'i gzugs thigs pa gru gsum pa lta bus bskor zhing bsgrub bya 'khor dang bcas pa rmongs par gyis shig ces pa bar du bcug la gos kyi mtha' mar mdud pa byas pa la chos kyi dbyings su bsgom ste/ bzlas pa byed bzhin du lam nas zhugs na lha dang mi rnams kyis mi mthong ngo // de nas gzhan yang shing pin du ta ka ra'i sa bon cho ga bzhin du thod pa gnyis su bskyed de/ de rdzogs pa na zla ba gzas zin pa'i dus su byang phyogs su zug pa'i rtsa ba blangs la lcags gsum gyis dkris la go cha 'bum du yang dag par bzla'o// de nas n+ya gro d+ha'i 'bras bu bya nag pos mid de bshang lam nas byung ba shis pa'i nyin par blang ngo // de thod pa gnyis su ro bsregs pa'i sas bkang la bdud rtsi lnga yis bran te bskyed pa rdzogs pa na lo ma gnyis tsam zhig blang ngo // de lcags gsum gyis dkris te mngon par bsngags nas kha ru bcug na lha dang mi rnams kyis mi mthong ngo // go cha bzlas pa'i lag pa gang la reg pa de zhes pa ni lag pa g.yon pas dur khrod kyi ras ma bzung la ldong ros dang yung bas bri bar bya ste/ ji ltar zhe na 'khor lo la thig les mtshan par a sho ka'i smyu gus bri'o// de yang 'bum phrag gcig yongs su bzlas te/ de nas gdod re zhig bsgrub bya bar du bcug pa'i bri ba ni glang po rta dang mi ru bcas pa'o// de nas bsgrub bya'i rkang rjes kyi sa dang dur khrod kyi thal bar ldan pa las bsgrub bya'i gzugs brnyan byas la snying gar 'khor lo de gzhug par bya'o// de nas me tog ser pos gtor la rkang pa g.yon pas mnan te sngags brgya rtsa brgyad bzlas la sa brkos par bcug nas g.yogs pa'i ste snying ga'i thad kar gang gi ming nas smos shing sa spyil lta bur byas nas bzhag na gsal shing la bskyon pa ltar rengs par 'gyur ro// de nas sum cu rtsa gsum pas kyang mi g.yo zhes pa'ang de lta bu nyid do// de lta bus ni 'khor los sgyur ba'ang de ltar 'gro'o// bton te 'o mas bkrus na ni so sor rnal mar 'gyur ro// rang gi khrag ces pa la sogs pa ni go sla'o// gang gi khyim du khro ba dang bcas pa zhes pa'i don ni khro bo'i rgyal por rnam par bsgoms nas zhes pa'i don to// lhag ma ni go sla'o// chu bo dang mtshor zhes pa'i don ni 'di ltar chu'i rdul phra rab kun du bsdus pa dkyil 'khor sa'i lha'i gzugs su bskyed pa'i lcang lo'i rang bzhin gyi steng nas 'gro bar bsams shing chu'i steng nas phyin pa na'o// lag pa gnyis nyed cing zhes pa la sogs pa'i don ni lag pa g.yas pa dang g.yon pa gnyis dpa' bo dang rnal 'byor ma'i 'khor lor snyoms par zhugs nas lag pa gnyis mnyes te bzlas pas so// rnal 'byor ma rnams dbang du 'gyur ro zhes pa ni rigs drug po rnams so// skar ma rgyal gyi sbyor bas ras byas te zhes pa la sogs pa la/ skar ma rgyal la ras byas zhes pa ni skar ma rgyal gyi dus su sbyor ba'i ras so// byas la zhes pa ni sbrul gyi rgyal po dkar po dang nag po'i ngo bo dum bu dum bur byas la dkar po dang nag po'i cha rnams so sor gzhag la ras bal gyi shing gi 'bras bu blangs pa dkar po'i ngo la sbrul dkar po'i dum bu dang bsnos te bskyed par bya'o// de'i kha rim du sbrul dkar po'i sha dum gyis zhing sa lta bur 'gram mo// de kho na ltar nag po'i ngo'i skar ma rgyal dang sbrul nag po'i dum bu la sa bon de nyid bsnos la sa la gdab par bya'o// de'i sha dum bu dang kha rim gyis bsres la gzhag go// de nas dkar po dang nag po'i chas ji ltar btab pa'i dus la ji ltar rdzogs pa'i ras bal blang ngo // gzhan yang skar ma rgyal dang dkar po'i ngo la rnal 'byor ma ser mo'i lag pas ras bal de bkal lo// de nyid kyi dus kyi nyin par tha ga ma'i rigs ser mos thags su btag par bya'o// de lta bur nag po'i cha la rdzogs pa'i ras bal nag po'i phyogs kyi skar ma rgyal la rnal 'byor ma nag mos bkal lo// de nyid kyi nyin par la tha ga ma'i rigs nag mos ji lta ba bzhin du thags su btag par bya ste/ de yang rgya khyon ni ji tsam tha ga ma'i lag pas 'khyud mi 'khyud tsam du bya'o// gzhan yang dkar po dang nag po'i ngo dang skar ma rgyal gyi dus kyi rnam pa'i cha de bzhin du rnal 'byor pas sngags kyis bsgrub par bya ba ni stong phrag sum cu rtsa dgur bzlas pas snam bu de la mngon par bsngags par bya'o// de nas brgya rtsa brgyad du mngon par bsngags shing bdug pas bdug go// a ga ru nag po dang / sbrul nag gi sha dang rus dum gyi ni nag po'i phyogs la rdzogs pa'i snam bu bsgrub po// de lta bur dkar po'i phyogs rdzogs pa'i snam bu la yang sbrul dkar po'i sha rus dang dung dang ldan pa'i bdug pas so// bla ma dang dpa' bo dang rnal 'byor ma rnams la lha ru sbyor bas dmigs la gus pas mchod pas mchod do// de nas skar ma rgyal la grub pa'i snam bu de rnal 'byor ma rnams kyis bka' stsal pa 'thob po// de'i 'og tu de'i lus la g.yogs te stong phrag bcu ru bzlas na dngos grub tu 'gyur ro// de'i grib ma tsam yang mi mthong zhing dpag tshad stong gi bar du nam mkha' las 'gro zhing 'ong ba dang lha rnams kyis kyang mi mthong ngo // steng du 'bar zhing 'gro bar 'gyur zhes pa ni sprin med 'od la sogs par yang de nyid 'gro bar 'gyur ba'o// de nas sbrul mgo gnyis pa'i khar rdo lig bu mig bcug la bar snang las du ba'i nang nas dpyangs te bsregs pa'i thal ba dang / rang byung gi me tog bsregs pa la stong phrag sum cu rtsa dgur mngon par bsngags so// de yis mig la bskus na mi snang bar 'gyur ro// yang na mi shi ba'i thod par sbrul gyi rgyal po de nyid shi ba'i ro gtums te bsrul ba'i rus pa blangs te khyer la rgya mtshor 'bab pa'i chu ngogs su song nas de'i rus pa'i dum bu la stong phrag bcu ru mngon par bsngags te/ de'i chu la bdar ba'i lde gus dpral bar thig le byas na grib ma tsam yang mi snang ngo // yang na de'i thod pa nyid la mngon par bsngags te bdar nas thig le byas na mi snang bar byed do// gang gang dbang po'i lam du ni// 'gro ba de de'i rang bzhin phyir// zhes pa ni des gzugs la sogs pa myong bar byed cing der 'gro bas na 'gro ba ste/ thob par byed ces pa'i don to// mchog ces pa ni don dam pa'i bden pa ni ji lta ba bzhin du dmigs pa'o// mchog gi phan pa'i sbyor ba yis// zhes pa ni rang la byin gyis brlab pa'i rim pas rdo rje sems dpar bdag nyid nga rgyal brtan par byas te/ rnal 'byor chen por gnas la phyag rgya chen po mngon par byang chub pa la goms pa shes rab ye shes gsal bar thob pa bla na med pa ni rnal 'byor chen po'i sangs rgyas thams cad kyi ngo bor snang ba'o// shing yongs 'du man+dA ra ba'i khu bcud blangs pa la zhes pa ni ji ltar sngon gyi cho gas rdzogs pa'i sa bon ro'i khar bcug pa las skyes pa'i shing yongs 'du'o// de'i khu ba la 'bum du bzlas pas gang la thig le bya ba ni/ de bsgom pa'i stobs kyis shing du sprul te byas na de nyid shing du 'gyur ro// de rnams nyid kyis thod pa gnyis su yungs kar bzhag pa cho ga bzhin du rdzogs par bya'o// de nas bton la yang glang po'i thod par bskyed do// de smin pa dang de'i 'bras bu phye mar byas pa dang / glang po'i rkang rjes kyi 'phral gyi rdul dang ldan par byas pa la stong phrag gcig bzlas nas gang la bsnun pa de glang por 'gyur ro// de la zhon na glang po stong las rgyal bar 'gyur ro// dpal he ru ka bde mchog gi 'grel pa sgrub thabs rnams kyi gnas zhes bya ba las le'u bcu gsum pa'i bshad pa'o// // de nas sgrub thabs 'di dag bshad de sgrub thabs 'di rnams ni sgrub pa'i thabs chen po'o// bong bu'i rnam pa'i rnal 'byor gyi bdag nyid du yid kyi shugs kyis bsgyur ba 'di dag go// de la yid kyi shugs ni yid kyi shugs te cho ga 'dis phyin ci log gi sgrib pa thams cad rnam par bsgyur ba'o// des de dag pa'i lus su ji lta ba bzhin du 'gyur ba ni myur bar yongs su 'gyur ba rmi lam gyi lus bzhin du thogs pa med cing mi shigs pa'o// de bas na rnal 'byor ma lus pa kun gyi rgyun gyi phyir na bong bu'i rnal 'byor ni dam pa ste/ sangs rgyas thams cad dang mnyam par sbyor ba mkha' 'gro ma dra ba'i sdom pa dang dpal pad+ma mang po'i tshal sangs rgyas kyi phyag rgya'i brda ste/ tshal gyi dbus der dpa' bo thams cad bde ba dga' ba chen por rol pa'o// rnal 'byor ma ni lA ma dang zhes pa la sogs pa'i don ni mkha' 'gro ma dang / de bzhin du lA ma dang / dum skyes ma dang / gzugs can ma rnams ni sna tshogs pa'i gzugs su rnam par bkod pa rgyan thams cad kyis rab tu 'od gsal ba sngon du gsungs pa bzhin du dkyil 'khor du dgod do// 'on kyang 'dir ni mkha' 'gro ma rnams dang mkha' 'gro ni bong bu lta bu'i zhal dmar po'o// mkha' 'gro ma ste/ phyag na ni rtse gsum bsnams pa'o// sgrub pa po la zhes pa ni mkha' 'gro ma rnams kyi lag na kha T+wAM ga gyen du bsgreng ba dang thod pas 'khyud pa phyag bzhi pa ro la zhon zhing 'od 'bar ba spyan gsum dang ldan pa skra grol ba gcer bu ste/ thams cad kyi phyag mtshan dang rgyan rnams sngon du gsungs pa bzhin du rtogs par bya'o// 'on kyang thugs kyi 'khor lo'i dpa' bo rnams ni nam mkha' lding gi gdong can no// gsung gi 'khor lo'i dpa' bo rnams ni rma bya'i gdong can no// sku'i 'khor lo'i dpa' bo rnams ni seng ge'i gdong can no// khra gdong ma la sogs pa'i sgo ma rnams ni rang rang gi mtshan gyi zhal du'o// mtshams rnams kyi gshin rje mche ba ma la sogs pa rnams ni ma he dang / kr-iSh+Na sa ri dang / stag dang / de bzhin du dred mo'i gdong ngo // dkyil 'khor pa thams cad ni shin tu dmar po'i spyan gsum pa can te/ snying rje chen po yongs su 'dzin pa'o// kun kyang chos bdag med pa'i ngo bo nyid do// sbyor ba mchog rab 'di lta bus ni sdug bsngal thams cad zad par byed pa ste/ de yang yang dag par na ni dbugs rnams lte ba'i rtsa bar 'du ba zla ba dang nyi ma'i rnam pa ste/ g.yas pa dang g.yon pa gnyis la bshad do// chu shing gi dbyibs dang kha dog ni me tog lta bu'i pad+ma gang yin pa la ba lang gi rmig rjes lta bu lte ba'i rtsa bar yang dag par gnas pa ni bong bu'i rnam par shes par bya'o// 'og gi pad+ma gang yin pa ni zla ba'i 'od zer lta bus brgyan pa'o// de la de'i dbus su ni rtag tu stong pa'i yi ge hUM rlung gi gzugs can 'bar ba'i 'od dang ldan pa mar me lta bu mtshog ma'i dkyil drang po nas 'thon cing 'byung bar gsungs so// yang sems legs par 'byongs shing rlung gis shin tu gang ba'i rnal 'byor pa gang zhig sa gsum gyi sems can thams cad dang 'dra bar snying gar gnas pa de mnyam pa'i sems su 'gro ste/ sems can thams cad la dbang po mchog tu pha rol tu phyin pa 'thob pa na mun pa'i phung po bshig pa'i skad cig la rtse mo mthar thug par rab tu 'bar bar byed pa ni nor bu nyi ma zhes bya ba lta bus gsum po rnams gsal bar byed cing brtan pa dang g.yo ba rnams bskal pa'i me lta bur gzi brjid chen pos byed kyang g.yo ba med cing rnam par ma 'khrul ba rgyu med cing dpe las 'das pa'i rdo rje gos pa med cing rnam pa sna tshogs med pa sgrib pa lnga dang bral ba rang byung gi mgon po dpal he ru ka 'di ni nyid la nyid kyang ma rig pa'o// de'i skad cig nyid las 'das pa dang ma 'ongs pa dang da ltar gyi dngos po rnams rang byung gi thams cad mkhyen pas 'di kun gzigs pa ni bong bu'i rnal 'byor lag mthil du gzhag pa lta bur gzigs pas so// de lta bu'i don du rnam par g.yeng ba thams cad spangs la zla ba drug tsam du lkugs pa'i dngos pos gnas na mkha' 'gro bong bu'i rnal 'byor 'grub bo// grub pa de grub na rnal 'byor thams cad thob par 'gyur ro// de brtul zhugs med kyang brtul zhugs thob pa dang / mi gtsang na yang gtsang ba dang dbul yang sbyin bdag lta bu nyid dang / na yang nad med pa nyid dang / rga ba med cing 'chi ba med pa nyid kyang 'thob pa'o// des ma thos pa'i chos rnams kyang ston cing sems can mang po sdug bsngal gyi phung po las grol bar byed do// de mthong na bla na med pa'i chos ston cing mi snang ba la sogs pa 'grub par byed do// de lha'i mig dang mngon par shes pa lnga dang ldan par gyur pas 'jig rten gsum na gang cung zad yod pa de thams cad skad cig la rig cing mig gis 'gro ba tshe zad pa rnams kyang mthong ngo // de bzhin du tshe ring ba dang / bong bu dang / glang po che la sogs pa de dag gang dang gang du gang gi skye ba gzung ba'i skye ba stong phrag rnams de dang de'i gzugs rnal 'byor 'di yis bltas pa tsam gyis mthong ngo // gang gi phyir des na skye ba bdun pa rnams kyang shes so// des ni gtor ma dang sbyin sreg bya ba'i rdzas su cho gas brtag go// mtshan mor mi mthong bar de'i sha bza' bar byas na lha'i lus su 'gyur zhing 'grub par 'di la the tshom med do// rnal 'byor mtshan mas gang bzlas pa// zhes pa la sogs pa la/ bzlas pa zhes pa ni dung gi phreng bas so// lhag ma ni go sla'o// gsang ba zhes pa ni skye ba bdun pa'i mtshan nyid dang sngags so// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bcu bzhi pa'i rnam par bshad pa'o// // de nas brda zhes pa ni rnal 'byor ma rnams kyi brda ru shes par bya ste des grub par 'dod pa'o// DA zhes pa la sogs pa ni go sla'o// de dag gi dgongs pa ni bsam pa gcig pas de dag mnyes par bya ba'i don to// dpal he ru ka bde mchog gi 'grel pa sgrub thabs rnams kyi gnas zhes bya ba las le'u bco lnga pa'i rnam par bshad pa'o// // de nas zhes pa la sogs pas ni le'u bcu par rnal 'byor ma'i mtshan nyid ston to// de la de nas zhes pa ni de ma thag par ro// gsang ba zhes pa ni skal ba med pa rnams la'o// sgrub pa po kye 'dir bshad de zhes pa ni de lta bu rnams kyis sgrub pa po rnams kyi phyag rgya chen po gnyis su med pa byed ma'o// de yang ji tsam zhe na bram ze mo ni rnam par snang mdzad du gsungs so// gdol pa mo ni rin po cher shes par bya'o// gar ma ni mgon po 'od dpag tu med pa'i'o// tshos mkhan ma ni rdo rje don yod grub pa'o// mi bskyod pa ni sme mo'o// drug par gyur pa rdo rje sems dpa' ni rgyal rigs so// bdun pa he ru ka ni sna tshogs pa'i rigs su 'byung ba dmangs rigs so// g.yon gyis 'gro ba'i bud med gang // zhes pa la sogs pa ni go sla'o// de dag ni sgrub pa po rnams kyi rjes su mthun pa de'i phyir na de dag rab tu 'bad de shes par bya'o// dpal he ru ka bde mchog gi 'grel pa sgrub thabs rnams kyi gnas zhes bya ba las le'u bcu drug pa'i rnam par bshad pa'o// // de nas zhes pa la sogs pas ni le'u bcu bdun pa ston to// rnyed par dka' ba de zhes pa la sogs pa la rnyed par dka' ba ni 'dod chags chen po'i theg pa yin pa'i phyir na 'dod chags dang bral ba la sogs pas rnyed par dka' bas so// 'o na de gang gis she na// dam tshig mchog gi dkyil 'khor dam pa'o// de yang bdud rtsi lnga po'o zhes pa ste sa la sogs pa lnga'o// de nyid kyang yang dag par bsam pa yang dag pa'i rgyus zhes pa ni chos rnams thams cad kyi ngo bo bsdus par gyur pa nyid kyi phyir ro// de nyid kyi phyir na bdud rtsi lnga rnams stong pa nyid kyi snying por yang dag par sbyor ba bsdus par gyur pa'i snying po gang yin pa'i bde ba de dbang po thams cad kyi gtso bo'i bdag nyid do// rlung gi ming ni byang chub kyi sems te/ de la dbus su de nyid bskyed par bya ba ni 'gyur ba med pa rlung la sogs pa'i dkyil 'khor la sogs pa'i gzugs rnams kyi rang bzhin gzugs can ma dang / rnal 'byor ma dang / lA ma dang / dum skyes ma ste/ thabs kyi sgo bzhir bshad de sbyor ba bzhi dang mnyam par ldan pa'o// lnga pa ni dbus su 'jug par 'gyur ba ste lte ba dang ge sar du ldan pa'i 'dab ma bzhi dang ldan pa de'i dbus su dpa' bo chen po phyag brgyad kyis rnam par brgyan pa'o// phyag dang po na sha yis gang ba'o// gnyis pa ni khrag dang ldan pa'o// phyag gnyis kyis ni 'bar ba'i phyag rgyas dbang bskur sbyin par mdzad pa'o// lnga pa dang drug pas lha mo la 'khyud pa'o// gzhan gyis ni kha T+wAM ga dang / de bzhin du cang te'u'o// 'od zer kha dog dkar po rnam par 'phro zhing ston ka'i nam mkha' dri ma med pa lta bu la dkar po dmar po sngon po ljang gu'i zhal bzhi 'bar ba can no// gshin rje mo dang skrag byed mo dang / shing ldan ma dang / 'jig ma mo dang / kun spyod ma dang / shin tu 'jigs ma dang / tshe gsol ma dang / brgyad pa ni phag mor gsungs so// de rnams ni zur bzhi dang sgo bzhi ste brgyad la dgod do// de dag ni rnam pa mi bzad ma dang / 'jigs pa'i tshul gyis sha dang khu ba za ba'o// dang po ni rgyas btab pa'i phyag rgya can no// gnyis pa ni snying gar sbrel ba'o// gsum pa ni rmongs pa'i phyag rgya can no// bzhi pa ni de bzhin du nang bsnol ba can no// lnga pa ni gar gyi phyag rgya'o// drug pa ni de bzhin du gsod pa'i tshul lo// de bzhin du bdun pa ni sprug cing gnon pa'i tshul gyi phyag rgya'o// brgyad pa ni nges par 'dod pa'i tshul du ste/ phyag rgya brgyad dang ldan par gsungs pa ni phyag rgya'i mtshon cha dang mnyam par ldan pa'o// 'od kyi phreng ba du ma las sangs rgyas kyi tshogs sprin ltar 'phro ba dang ldan pa'i thog ma dang tha ma med pa'i sems dpa' ni rdo rje sems dpa' bde ba chen po'o// yang na sngon du gsungs pa'i 'khor lo gsum po nam mkha' ltar yangs shing rgya che ba'i dkyil 'khor dam pa la mchod do// de yang dbus kyi 'khor lo bri ba ni lte ba dang ge sar du ldan pa 'dab ma bzhi yang dag par gsungs te/ sna tshogs pa'i mdog can 'bar ba dri ma med pa'o// de la dbus su dgod pa'i dpa' bo ni dag pa ste/ ye shes dri ma med pa lta bu'o// dang po'i zhal ni rnam par rgyas pa spyan dmar po'i lta stangs kyis rnam par snang bar mdzad pa/ khro gnyer gsal zhing mche ba gtsigs pas 'jigs pa'o// g.yas pa'i zhal ni gdangs pa'o// g.yon pa'i zhal ni 'og tu gtsigs par gyur pa'o// rgyab ni 'jigs pa chen po'o// sku dang dang po'i zhal mdog ni dkar po de bzhin du dmar po dang / nag po dang ljang gu'i mdog tu blta'o// phyag brgyad dang ldan par yang dag par bri zhing rgyan thams cad kyis mchog tu brgyan pa'i dpal dang ldan pa/ ljags 'dril zhing 'jigs par mdzad pa/ 'jigs pa chen po'i dus ltar drag pa/ dur khrod chen po'i 'jigs pa can/ shin tu drag par ha ha zhes bzhad cing phiM gyi sgra sgrogs pa'o// lha bzhi po rnams ni zhal gcig phyag bzhi par gsungs te/ rdo rje sems dpa' ni sngon gyi bzhin du 'gyur ro// lho ru ni rnam par snang mdzad du gsungs so// nub tu ni don yod rgyal po'o// byang du ni pad+ma gar mkhan no// phyag na kha T+wAM ga dang btung ba'i snod can khrag dang byang chub kyi sems 'thung bar mdzad pa'o// 'khor lo'i dbus su he ru ka ste/ sngon gyi mtshon cha rnams yang dag par bsnams pa'o// gnyis pa ni 'khor lo chen po rtsibs brgyad pa ste/ dmar skya 'bar ba can no// de la rim dang rim las bzlog par yang dag par rab tu grags so// de yang gzugs can ma dang / 'o byed ma dang / lA ma dang / yongs bzlog ma dang / byis 'khyud ma dang / mi ldog ma dang / 'dir 'dod ma'i lha mo dang / rdo rje gar gyi dbang phyug ma ni brgyad par gsungs so// lha mo brgyad po de rnams ni phyi'i dkyil 'khor gyi ste/ kha dog dkar po 'bar ba dri ma med pa'o// zhal gcig phyag gnyis pa la phyag na kha T+wAM ga 'dzin cing khrag gis gang ba'i thod pa bsnams pa spyan gsum pa rgyan gsal bar 'bar ba sku bzang po sgeg pa thugs rjes dga' zhing mdzes pa'o// de nas thugs dang gsung dang sku'i 'khor lo'i lha rnams dgod par gsungs pa ni shar la sogs par ji lta bur rim dang rim las bzlog pa'o// de yang dung mo dang / sbos mo dang / gsod ma dang / ser mo dang / lcags sgrog ma dang / de bzhin du drag mo dang / ri khrod ma dang / sgrol ma ste/ thugs kyi 'khor lo'o// de bzhin du khro gnyer ma dang / 'jig rten gsum las rnam par rgyal ma dang / tshems ldan ma dang / de bzhin du za byed ma dang / sna chen ma dang / ba lang zhal ma dang / byi la mo dang / glang po'i lce can ma ste/ gsung gi 'khor lo'o// ba lang gi sna can ma dang / de bzhin du khyi zhal ma dang / gtum mo dmar mo dang / tshems sngo bsangs ma dang / stobs chen ma dang / dri dpag tshad gcig ma dang / ru khri mi ni dang / g.yon pa bde ba mo ste sku'i 'khor lo'i'o// de rnams ni zhal bzang po rnam par sgeg pa thugs rje chen pos bde ba'o// de dag rang rang gi ming gi sngags brjod de yi ge oM dang huM hUM phaT kyi bar sbyar ro// thugs dang gsung dang sku'i dbye bas kha dog kyang gsum du dbye'o// de la kha dog sngon po'i lha mo rnams ni gri gug dang thod pa 'dzin no// kha dog dmar mo'i lha mo rnams ni pad+ma thod pa'o// kha dog dkar po'i lha mo rnams ni gsal shing dang kha T+wAM ga 'dzin no// u ma dang / keng rus pags ldan ma dang // tshangs pa mo dang / de bzhin du khyab 'jug rnams ni sgo skyong rnams su gsungs so// sgo bzhir rab tu bsrung ba'o// phyag na kha T+wAM ga dang khrag dang zla bar ldan pa'i btung ba'i snod can no// thams cad la rgyan thams cad kyis yang dag par rdzogs shing gcer bu skra grol bar gyur ba'i snying rjes dga' ba'i bde ba chen po'o// 'di 'dra ba'i dkyil 'khor gyi rgyal po gang yang ma byung zhing 'byung bar mi 'gyur ro// gang phrad pa thams cad gsol zhing ro mnyam pa'i dngos por gyur pa dang / dag pa dang ma dag pa med cing rigs dang rigs ma yin pa yang de bzhin no// bza' bar bya ba thams cad ni de nyid bcu dang bsres shing bza'o// de kho na nyid 'dod pas ni bud med rnams kyi mtshan nyid shes par byas la mchod do// mngon par chags pas blta ba dang zhes pa la sogs pa ni ji lta ba bzhin pas gsal lo// 'on kyang // gzugs can ma ni sna tshogs bkra bar gsungs// 'a byed ma ni dung can ma ru 'dod// glang po ma de de ltar lnga ma'o// pad+ma ma ni gzhan du 'jug pa nyid// mi ldog pa ni pi la ba ru shes// 'dir 'dod ma ni mkhas pas ri mar shes// de rnams so so re re'i mtshan nyid dang gzhan gnyis te/ pad+ma ma ni pad+ma'i dri ma can nyid dang / glang po gzi ba'i 'gros ldan zhing // dbyangs snyan dga' bar smra ba dang // snyan cing grags pa dman zhing 'bring // pad 'dab mig la yan lag rtsub// skra ni 'khyil zhing so rnams phra// sna phran sor mo rtsub cing thung // gzugs zhi sor mo rtsub dmar nyid// pad+ma ma ste dpal ldan 'dod// de ni zhi ba'i las la sbyar// khu ba'i dri ldan glang po ma// mchu 'phyangs byin pa sbom pa dang // glang po bzi ba'i 'gros bzhin 'gro// nu 'phyang gzugs ring sor mo ring // skra rtsub nu ma rtsub pa dang // lte ba ge sar dbyibs 'dra zhing // mig phra chang la dga' ba dang // gdangs mi snyan cing dga' bar smra// 'dod la rtag tu g.yo ba dang // mchu mthug ro smad sbom pa dang // rkang mthil mnyam par gnas pa dang // rtag tu rtag par 'dod don can// glang bo mo ste rgyas par sbyar// dung mo dung gi kha dog la// byin ring gdong dbyibs shor 'dra zhing // ba tsha'i dri can khwa yi skad// sor sbom sor mo ring ba dang // skra yang rtsub cing yan lag rtsub// gzugs ring mig ni 'bebs pa dang // mgrin pa ring zhing so rnams chol// sna ring mtshan spu ring ba dang // ro stod rgyas shing rked pa phra// rang khyo shi ba dung mo ste// dbang gi las la sbyar bar bya'o// bkra ba mo ni bkra la dga'// rtag tu gzugs ni bkra ba'i mdog // nu ma ran la sor mo 'jam// gtam nyung yan lag chung ba dang // skra chung gdong gi dbyibs chung zhing // khwa yi dngos la khwa skad can// sha la dga' zhing zher 'debs smra// 'dod ldan ma ste nag po'i las la sbyar bar bya'o// pad+ma ma ni lha mor mtshungs// glang po ma ni gnod sbyin mo// dung mo mi mor shes par bya// bkra ba mo ni yi dags mtshungs// byi la mo yang lha mor mtshungs// dpung pa gdugs dang 'dra ba dang // mgrin pa ring zhing so ston pa// rtag par mchu ni gsher ba dang // mig ni pad+ma dmar po 'dra// skye gnas rab tu rgyas pa dang // dpral dbyes rgya ni che ba dang // skra ni snum zhing yid tsam ser// gzugs por na la byin pa ring // sna rno sna ni rtsub pa dang // yan lag byin 'jam lag ngar ring // ngang pa'i 'gros dang ngang pa'i dbyangs// me tog la dga' spos la'ang dga'// 'o ma la dga' sbyin la dga'// lha la mngon par dga' ba dang // bud med dbang phyug mo rnams kyi// dbus na gtso mor gnas pa dang // zas dad chung zhing nor dang ldan// de ni rgyas pa'i las la sbyar// glang po ma ni gnyis pa nyid// nu ma mthug po 'dzin pa dang / gzugs ring byin pa sbom pa dang // mig phra kha phel che ba dang // skra rtsub rna ba 'phyang ba dang // sgra skad 'don zhing mchu 'phyang ma// yan lag sbom zhing mang du za// rtag tu nus ldan 'dod pa dman// tshogs shing 'du ba la dga' zhing // lag 'phyar lus rtsub skra yang ring // so ring sen mo 'jam pa dang // sna ring rkang mthil mnyam pa dang // lto ba 'khyil pa bum pa 'dra// skad ni bum rdza chag pa bzhin// zhi rgyas gnyis kyi las la sbyar// 'dir 'dod ma yi lha mo ni// mig gcig zhal mtshul 'og tu blta// bzhin mdog tsu ta'i me tog bzhin// de bzhin lus te so ring ma// skra ni rtsub cing gyong ba dang // 'dod pa shin tu myong bar dga' ba dang // bong bu lta bur smra zhing 'gro ba dang // skra dkar can dang dbyibs sgur po dang / lag pa thung ba dang / gzugs thung ba dang / nu ma che ba dang / smin ma mthug pa dang // dpral ba chung ba dang / byin pa sbom pa dang / de yis brgyab na mi 'chi ba dang // nye du'i tshogs mi gnas par byed pa ste/ de ni nag po'i las la sbyar bar bya'o// brgyad pa kr-iSh+Na sa ri ma ni mchog ste kr-iSh+Na sa ri'i lto ba lta bu dang // kr-iSh+Na sa ri'i rkang pa lta bu dang / de bzhin du kr-iSh+Na sa ri'i mgrin pa dang / kr-iSh+Na sa ri'i mig dang // skra zer dri snum zhing phra ba dang // so phra ba dang / mchu snum pa dang / gzugs shin tu mdzes pa dang / yongs su zlum pa'i bzhin dang / kun nas 'jam pa dang / mang po dga' ba dang / mang du smra ba dang / khwa'i dbyangs 'byung ba lta bu dang / nor rdzas dang mi 'bral ba dang / ngag g.yo ba dang / sems khro ba dang / sdig pa byed ma dang / gzhan gyi mtshang 'bru ba dang / yi dags kyi tshul can de ni dbang gi las la sbyar ro// 'di dag ni brgyad du grags pa'o// thod pa dgra sta zhes pa la sogs pa'i mtshan ma brgyad po ni ji ltar bshad pa'i rigs kyi rim pas gzugs can ma la sogs pa'i phyag gtso bo rnams kyi mtshan ma'o// g.yon gzhan dag ni kha T+wAM ga dang khrag dang zla bar ldan pa 'thung ba can gyi thod pa'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bcu bdun pa'i rnam par bshad pa'o// // de nas gzhan yang bshad bya ba// mkha' 'gro rnams kyi mtshan nyid de// rnal 'byor ma yi go 'phang mchog // ces pa'i don te/ mchog ni rigs mang po rnams te/ ji skad gsungs pa'i rigs brgya ni mchog ces so// go 'phang zhes pa ni gang gi mtshan nyid kyis phul du byung ba las gsungs so// de rnams ni 'dir rnam par dag pa'o// mkha' 'gro ma dam tshig gnas pa rnams zhes pa 'di ni rnal 'byor ma rnams kyi dam pa'o// des gnas par bya'o zhes so// lhag ma rnams ni go sla'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bco brgyad pa'i rnam par bshad pa'o// // de nas yang dag bshad bya ba// zhes pa la/ de nas zhes pa ni de ma thag pa ste/ gong du kha dog dang phyag mtshan bstan pa'i de ma thag par ro// ji ltar zhe na/ da ni lA ma rnams kyi zhes pa ste/ mdog mdangs la sogs pa'i yon tan gyi mtshan nyid thams cad dang ldan zhing yang dag par rdzogs pa'i dbyibs can no// bzhin zlum rtag tu sma rar ldan// zhes pa la sogs pa ni gsal lo// dpa' bo'i cha blang ma der shes// zhes pa ni gcig tu sbyor ba nyid kyi phyir ro// pad+ma phyag rgyar rab sbyin bya// zhes pa ni lag pa gnyis pad+ma'i tshul du bskor ba'o// de nas pad+ma'i phyag rgya ni pad+ma'i phyag rgya ste de dang de la ji ltar de bzhin du langs pa'am stan la rab tu gnas pas pang du gzhag par bya ste/ myur bar sbyar bas me tog rgyas par byas pa'i khar rab tu mkhas pa rnams kyis phyag rgyas gdab pa'o// yang na rus sbal phyag rgya yang ngo zhes pa ni snyim pa kha sbyar ba'o// de nas rus sbal zhes pa ni de'i rgyab kyi char thal mos byug cing brdab pa'o// phyag rgya ni phyag rgya ste/ yang dag par sbyar nas ni so yis ma mchu gzung ba'o// g.yang gzhi zhes pa ni kr-iSh+Na sa ri'i pags pa 'dzin pa'i tshul du byas pa'o// de g.yang gzhi dung gi zhes pa ni 'jam zhing mdzes pa can gyi stan la shes par bya'o// spyi blugs nyid ces pa ni thod par bshad do// yang spyi blugs nyid ces pa ni lus la gsungs te/ lag pa gnyis mgrin par bcings te bsdams la rdo rje skyil mo krung gis 'khyud de phyag rgya'i lan zhes pa la/ phyag rgya ji lta bar so sor gsal bar 'gyur ba ste/ phyag rgya'i lan ni de lta bu gsungs so// tshes bcu'i zhes pa la sogs pa ni gsal lo// de nas tshes bcu zhes pa ni tshes bcu'i ngo bor gnas pa ji ltar rnyed pa'i pad+ma rgyas pa la shin tu 'bar ba'i sems gang dpal dang ldan pa'i sems mnyam pa gang yin pa ste/ de lta bu ni pad+ma'i mtshan nyid la 'gyur ro// mchu 'phyang zhes pa la sogs pa gsal lo// mdung zhes pa ni sor mo gcig bsgreng ba'i phyag rgya rab tu sbyin pa'o// yang na ni rdo rje nye bar brtan por byas te/ rdo rje skyil mo krung du gnas la gar de nyid rab tu bstan cing brtan par 'khyud de 'os btab pas 'ching bar byed pa'i phyag rgya mngon par rab tu goms pas bskor na glang po ma'i bde ba grub pa la bya'o// bcu bzhi de yi tshes yin te// zhes pa la sogs pa'i don ni gsal te/ ji ltar nus pas mchod par bya'o zhes pa'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bcu dgu pa'i rnam par bshad pa'o// // de nas zhes pa la sogs pa ni lag pa g.yon pas brda bya bar ston to// brdas ni thabs dang gcig tu bya ba'i don to// gang gis yang dag spun dang ni// de bzhin cha blang bar shes pa'o// zhes pa ni phan tshun shin tu chags par bya ba'i don to// gang ji srid smras pa de dag bya ba yin no// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu pa'i rnam par bshad pa'o// // de nas zhes pa la sogs pas ni gsang ba chen po'i mtshan nyid du smra ba'o// gsang chen mtshan nyid ngas bshad bya// zhes pa la/ ngas bshad bya zhes pa ni rdo rje 'chang gis te/ snying rje chen po'i dbang gis bshad pa 'di rnal 'byor pa rnams kyi thabs sla bar byed pa ste/ sgrub pa pos dngos grub gang yang 'grub pa'o// de lta bas na de dag ni gsang ba chen po'i mtshan nyid de/ nyan thos la sogs pa rnams kyi spyod yul ma yin pa'i phyir ro// mi mo gang zhig spyi gtsug reg byed na// zhes pa la sogs pa ni gsungs pa ji lta ba bzhin pas gsal lo// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu rtsa gcig pa'i rnam par bshad pa'o// // de nas gzhan yang rab bshad pa// yan lag phyag rgya'i khyad par te// zhes pa la/ rab ni mchog ste gang gis rnal 'byor ma rnams mgu bar byed pa gsang ba chen po'i mtshan nyid yin pa 'di'i phyir na'o// khyad par te zhes pa 'di ni lag pa spyi las khyad par ni sor mo'o// gang zhig shes na spun dang ni// zhes pa la sogs pa ni ji ltar gsungs pa bzhin no// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu rtsa gnyis pa'i rnam par bshad pa'o// // de nas zhes bya ba la sogs pa ni ji ltar gsungs pa bzhin te gsal lo// sa ni bzhi po byas nas ni// zhes pa ni stan las langs la dam du 'khyud cing 'os gdab cing mchod par bya'o// bzhin gyi smin ma rtag g.yo ba// zhes pa ni cung zad ngo tsha bas so// bsgyur bar slar log ces bya ba// zhes pa ni shin tu bde bar 'grub pa'i don to// ji lta zhe na/ byang chub kyi sems yongs su bskor zhing rnam par 'khyil pa ni sna dbugs rgyu ba las gcig tu bzlog pas bde ba chen po yang dag par drangs pas lte ba'i dkyil 'khor gyi dbus la gnas pa'i stong pa nyid sbar bas sngags pa 'jig rten gsum dang lhan cig tu mnyam par 'dra ste/ ji ltar zhe na bdag dang gzhan du kun du rig pa'i rtog pa sa dang chu dang me dang rlung dang nam mkha' ste/ de dag thams cad skad cig de la gcig tu thim zhing de la zhen pa med pa'o// gal te phyir ni de log na// sngar smras pas ni slar gdod phyogs// zhes pa ni bdag nyid kyis bde ba myong ba dran pa'o// khyim bdag gi ni zhes pa ni gsal lo// me long rdo rje rnam bcas pa'am// zhes pa ni b+ha ga'i dbus na gnas pa'i rdo rje ste/ shin tu stong pa thams cad nam mkha' dang mnyam par bsgom pa'o// ma rig pa'i skyon glo bur ba'i rtog pa nyid las rtog pa nyid kun du byung ba tsam dang bral ba rang bzhin gyis 'od gsal zhing dag pa'i sems ni me long dang 'dra bar blta'o// me long ral gri gdong bcas pa'am// zhes pa yang gzugs brnyan lta bur dag cing gsal ba'i chos nam mkha' lta bu ni ral gri ste/ nyon mongs pa rnams gcod cing sems can gyi don la rnon por 'jug pas so// rgyal mtshan zhes pa ni rgyal mtshan lta bur bsod nams kyis bteg pa'o// mdung thung zhes pa ni mdung lta bu ste rtse gcig pa'i sems kyis nyon mongs pa 'bugs pa'o// me long dag gis kha sbyar du// zhes pa la/ kha sbyor ni thog ma'i bde ba de kho na nyid rab tu gsal ba'i rnal 'byor pa'o// mtshan ma'i gzugs dbyibs shes par bya// zhes pa ni rdo rje dang / 'khor lo dang / rin po che dang // pad+ma dang / ral gri dang / sna tshogs rdo rje dang / rgyal mtshan dang / mdung rnams ji lta ba'o// de bzhin gshegs pa'i rigs dang / de bzhin gshegs pa'i rigs kyi phye ba ste/ rdo rje dang rgyal mtshan dang / ral gri dang mdung ni nas 'bras tsam gyi tshad do// 'khor lo dang rin po che dang pad+ma dang sna tshogs rdo rje rnams ni sran ma'i tshad tsam mo// mi bskyod pa la sogs pa ni rim pa ji lta bar rang gi mtshan ma rnams kha dog lnga dang ldan pa'i dbus su dkyil 'khor 'khor lo phra mo'i sbyor ba ston pa'i sems kyis bsgom par bya'o// phyag rgya sbyor bar grub pa'i rol pa bzang pos dngos grub tu 'gyur ba'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu rtsa gsum pa'i rnam par bshad pa'o// // de nas skad ni gzhan rnams kyis// zhes pa ni skad kyi brda ste/ yul sna tshogs pa'i skad kyi khyad par ro// brda zhes pa ni brda ste/ rnal 'byor ma rnams kyi dam tshig gi phyag rgya'o// pro taM gI zhes pa la sogs pa ni ji ltar gsungs pa bzhin pas go sla'o// skad de dag la sbyar ba de nyid rnal 'byor bas the tshom mi za'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu rtsa bzhi pa'i rnam par bshad pa'o// // de nas don kun la ni 'dod pa'i zhes pa la sogs pa'i don ni 'di dag la brgyad po mthar sbyar gsungs pa zhes pa ni yang dag par sbyar te/ de la brgyad pa'i mtha' ni yi ge ha'o// de nyid la yi ge u dang thig ler ldan par bya'o// des na 'di ltar 'gyur te/ oM na mo b+ha ga wa te pI re shA ya/ ma hA zhes pa la sogs pa gsal lo// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu rtsa lnga pa'i rnam par bshad pa'o// // de nas gzhan na med pa zhes bya ba la sogs pa ni dpal he ru ka bdag nyid chen po'o// rim dang rim bzlog pa'i zhes pa ni rim pa bzhin du bslab par bya'o// steng 'og dngos grub rtag tu ster// zhes pa ni 'og ces pa ni sa 'og la sogs pa gang cung zad yod do cog go// steng zhes pa ni steng gi dngos grub ste/ phyag rgya chen po'o// pho nya ma zhes pa la/ pho nya ma dang 'dra bas pho nya rnams su 'gyur te/ thams cad phun sum tshogs pa'i byang chub thams cad nges par ster bar gnas pa gnyis su med pa dga' ba'i gzugs can no// bdag gi pho nya ma zhes pa ni de dang lhan cig tu spyod cing mngon du spyad par bya ba ma'o// kun 'gro zhes pa ni skal ba dang ldan pa'i sems can la don so sor sgrub par byed pa'o// rtag par 'khyud cing 'o bya'o// zhes pa la sogs pa ni dus thams cad du sbyin par bya ba'o// rnal 'byor gyi gnas khyad par phyir// zhes pa 'di dag la gnas ni sa gzhir gsungs pa ste/ gnas zhes pa ni mchog gi pad+ma'i dkyil 'khor la gsungs so// gnas pa ni gnyis su med pa'i dga' ba las byung ba'i rgyal po gang gnas pa'i bde ba chen po'o// de'i phyir na mchog gi pad+ma ni gnas te/ khrag dang ga pur gyis yongs su gang ba'i khyad par can yin pas na der tsum+ba na bya zhing lce rtse ba sgril pas brud cing chang gis 'thung ba dang ldan pas na sems rab tu dga' bar bya'o// de nas rdo rje dang pad+ma yang dag par sbyor bas rol par bya'o// ji srid rnal 'byor tshogs rnams ni// zhes pas ni dga' ba'i bstan bcos las bshad pa lta bu ste/ bcing ba dang rtse ba dag go// de lta bu rdo rje sems dpa'i yang gsungs pas byang chub rab tu bsgrubs te/ rang bzhin so so'i mtshan nyid shes par byas la/ de dang mthun pas sbyin par bya'o// thams cad bden pa'i ngo bo las/ gzhan du nam yang mi bya'o// de nas ma dang bu mo cha blang ma zhes pa la sogs pa'i don ni ji lta ba bzhin no// gang gi rtag tu sngags sbyin pa// zhes pa ni de rnams kyi phyag rgya de lta bu nyid kyis shes rab kyi ye shes sbyin pa'o// rnal 'byor gyi ni rgyud rnams la// rnyed dka'i dam tshig rnams bshad bya// zhes pa ni gsal lo// dpal ldan he ru ka nyid las// rnal 'byor mchog ni gzhan med do// zhes pa ni gang gsungs pa de thams cad dpal he ru ka rnal 'byor du bya ba las gzhan na med do zhes bya ba'i don to// de bas na rnal 'byor gyi yum slob dpon te zhes gsungs te/ rnal 'byor rnams kyi slob dpon ni rnal 'byor rnams kyi ma'o// de'i phyir na brnyas mi bya zhing zhes pa la sogs pa gsungs so// lha gzhan la ni kun sbyor ba// zhes pa ni snying rje chen po dang rab tu dga' ba'i thabs su sbyor ba'i mchog 'di bor nas gzhan la'o// kun sbyor bar zhes pa ni dngos grub kyi don la sbyor ba lhag pa'i lha las gzhan par kun du 'dod pa'o// de ni gang dngos grub 'dod pa la rnam par rmongs pa ste dmus long lta bu'o// de ni sdug bsngal mang pos gdungs pa ha cang yang ches te/ rgyal po rgyal srid dang bral nas mi tha mal par gyur pa lta bu'o// lha mo gzhan dang kun sbyor ba// zhes pa la kun sbyor ba zhes pa ni rnam pa mang por rol pa la gsungs te/ rnam par mi rtog pa'i sems kyis rigs thams cad la mnyam par sbyar ba'o// mi mo'i spyod dang gtsub shing du// zhes pa ni dbang po gnyis rab tu sbyor ba ste/ rna ba la sogs pa'i dbang po thams cad bde bar bsdu zhing yang dag pa'i snying po gang la kun du spyod pa'i khyab bdag go// tshangs spyod de bzhin bsam gtan dang // zhes pa la/ tshangs spyod ces pa ni stong pa nyid du 'gyur ba la dran pa'i sbyor ba ma spangs pa'o// de yang bde ba byang chub kyi lam dag pa de kho na nyid bla na med pa'i dam tshig la spyod pa 'dzin cing brtags pa ste/ byang chub pa sgrub pa pos rtag tu shes par bya ste/ yang dag par gnas la byang chub bsgrub par bya'o// lhag ma rnams ni go sla'o// rgyud rnams kun gyi thun mong ste// zhes pa ni bya ba dang spyod pa dang / rnal 'byor dang rnal 'byor bla na med pa la sogs pa ste/ rnal 'byor ma chen po'i rgyud kyi rang bzhin la bya ba 'dra bar sbyor bas mi gzhom mo// des na/ rgyu med par ni gzhom mi bya// zhes pa smos te/ go 'phang mtshungs par ma mthong ngo // rgyu de dang de dag la rgyu'am gtan tshigs med pas na dam tshig gi spyod pa sbas shing gang la spyod pa ming tsam yang sbyin par mi bya zhing skal ba dang ldan pa'i sems can rnams la bshad par bya'o// khra sogs pho nya brgyad po la// drod dang dad pa 'phel byed cing // zhes pa ni 'dod pa'i de kho na nyid phun sum tshogs pa ster bar nges pa ste/ kun du khyab pa'i byang chub kyi lam du gnas pa'o// dad pa tsam gyis blang bya yi// zhes pa la/ dad pa tsam gyis zhes pa ni dad pa'i rgyus chos ston la/ de la shes rab kyi rgyus de kho na nyid rig par byed pa'o// de skad du brtag pa'i rgyal po gnyis pa las/ nya phyis kyis min lag pas min// rig pa lce yis myong byas na// tshe ring nad kyang med pa'o// zhes so// ye shes bskyed pa'i rgyu ni// blo ldan mthe'u chung bskyod par ni// zhes pa ste/ mthe'u chung zhes pa ni mthe'u chung ste sor mo tha ma'o// des rab tu bskul ba ni bskyod pa'o// de yang lo grangs bcu gnyis ma'i skye gnas su bcug pa las byung ba lces blangs na bcud kyis len 'grub par byed pas bde ba chen po bskyed pa'i rgyu yin no// sgrub pa rnam pa gsum du gnas// zhes pa ni sgrub pa po dman pa dang / 'bring dang mchog tu gyur pa 'di dag gi dbye ba'o// 'di dag ni dpal he ru ka bde mchog gi 'grel ba sgrub thabs rnams kyi gnas zhes bya ba las le'u nyi shu rtsa drug pa'i rnam par bshad pa'o// // de nas brtul zhugs spyod pa zhes pa la sogs pas ni le'u nyi shu rtsa bdun pa ston to// de la spyod pa rnams ni spyod pa'o// brtul zhugs ni mi'i rus pa'i phreng ba la sogs pas brgyan pa'o// dpa' bo zhes pa ni rnal 'byor pa'o// de yang gang zhe na/ rnal 'byor ma thams cad kyi sgrub pa'o// mtshan nyid dbye bar shes bya na// zhes pa ni phung po dang khams la sogs pa sgyu ma lta bur shes par bya ba 'ba' zhig ste/ 'jig rten gyi chos brgyad po yongs su bsal te/ thams cad kyi mgon po dpal dang ldan pa rdo rje slob dpon la phyag 'tshal te blo gros chen po dang ldan pas bzhi po gsang ba la rjes su spyad par bya zhing lung dang mi 'bral bar sbyangs pa'i yon tan gyi mtshan ma gsil byed dang / lhung bzed dang / chos gos dang / chu tshags rnams bcang bar bya'i// bslab pa de rnams dang bral ba'i rnal 'byor pa ni sangs rgyas pa'i mu stegs kyi spyod par 'gyur ro// shes rab kyi pha rol tu phyin pa la dmigs pa de lta bu ni lhag pa'i lha gcig yin no// stong pa nyid kyi ye shes las byung ba dang gdug pa thams cad gzhig pa las skyes pa'i sngon po chen po rnam par 'gyur ba drag po 'jigs pa'ang 'jigs par mdzad pa/ mche ba cung zad rnam par gtsigs pa ral pa la zla ba phyed kyis brgyan pa ral pa chen po 'phungs pa'i steng na sna tshogs rdo rje can/ thod pa'i phreng bas rnam par brgyan cing // rgyan thams cad yang dag par rdzogs pa dang / stag gi pags pa'i smad g.yogs can// skyil krung phyed pas shin tu gnas pa/ gdug pa thams cad 'jigs par mdzad cing 'dod pa dang gti mug las byung ba'i phrag dog dus mtshan mo 'og tu gzir ba spyan gsum dang mgrin pa bzhi la zhal bzhi pa'o// nam mkha' lta bu'i dpal skya dang dkar po dang dmar po dang ljang gu'i zhal rnams gyen phyogs su gzigs pa'o// rdo rje dang dril bu 'dzin pa'i phyag gnyis kyis phag gdong ma la snyoms par zhugs te gnyis su med par dga' ba'o// phyag gzhan rnams na chos kyi 'khor lo dang / gsil byed dang / lhung bzed dang / gsal shing dang / zhags pa dang / lcags kyu rnams so// de bzhin du mgo bo dang / cang te'u dang / phyag gzhan gnyis na chos gos dang mi'i pags pa bsnams pa'i tshul can no// phag rgod mo ni kha dog dmar mo gcer bu spyan gsum pa skra grol pa rgyan thams cad kyis 'bar ba'o// g.yon pa na sa'i lhung bzed dang ldan pa'o// g.yas pa na chos kyi dbyangs kyi sgra 'khrol ba'i cang te'u'o// byin pa gnyis kyis mnyam par 'khyud pa ni thugs rje chen pos dgyes pa'i bde ba chen po'o// shar la sogs pa'i 'dab ma la gdol pa mo dang / sme mo dang / chos mkhan ma dang / sbos mo dang / shan pa mo dang / ri khrod ma dang / nya 'chor ma dang / de bzhin du rngon pa mo'o// ser po dang / sngon po dang / dmar po dang / dud kha dang / khra bo dang / dmar po dang / ljang gu dang / brgyad pa ni dkar po ste/ rim dang rim las bzlog par ro// tshul rnams ni bzhad pa dang / zhi ba dang / snying rje dang / sgeg pa dang / gshe ba dang / smre ba lta bu dang / drag po dang / khro ba dang / nyams de rnams 'dzin pa'o// phyag na khar gsil lhung bzed dang / cang te'u gri gug 'dzin pa'o// sgo ba bzhi'i mtshan nyid ni khro mo'i tshul du dgod pa ste/ de bzhi'i mtshan kyang 'di lta ste/ he ru ka'i 'od dang / rdo rje gtum mo zhes pa dang / rdo rje srin mo nyid dang ni de bzhin du rdo rje 'jigs byed ma'o// de rnams ni drag mo'i tshul can gdul dka' thams cad za bar mdzad pa'o// kha dog ni thal ka'i mdangs dang / ljang gu dang dmar po dang sngon po ste cher 'jigs par mdzad pa'o// lhung bzed dang / kha T+wAM ga dang khar gsil ni phyag g.yon na'o// g.yas pa na ni chos kyi 'khor lo dang / cang te'u 'dzin pa phrag pa g.yon du chos gos bkal ba'o// kun kyang zhal gcig phyag bzhi pa rgyan thams cad kyis brgyan cing yi dags kyi steng na skyil krung phyed pas bzhugs pa/ dbu skra grol zhing gcer bu ma'o// bsod snyoms pa dang / chos gos gsum pa can dang / de nas zas phyis mi len pa dang / cog pu pa dang / ji lta ba'i stan gcig pa dang // bla gab med pa dang / shing drung ba dang / dgon pa ba dang / dur khrod pa dang / phyag dar khrod pa dang / gzhi ji bzhin pa dang / phying pa pa rnams te/ sbyangs pa'i yon tan bcu gnyis po de rnams rnam par dag pa ni rnal 'byor ma rnams te/ de yang gsung rab yan lag bcu gnyis dang / dam pa'i chos 'dul ba'i tshul khrims la rab tu dga' ba dang / snying rje chen pos dga' zhing mdzes pa rnams so// de rnams dang lhan cig tu mngon par spyod cing rjes su zhugs nas rdo rje byin gyis brlabs pa byas nas lhan cig tu mngon par rol pas phyag rgya chen po bde ba dang ldan par byas la bzlas pa bya'o// oM shrI ma hA su kha badzra he he kaM AH huM hUM phaT swA hA zhes bya'o// dam tshig gi kha zas rnams rab tu longs spyod cing spyod pa ni bya ba ste sangs rgyas kyi brtul zhugs so// b+hu su ku'i spyod pa ni b+hu su ku ste za nyal 'chag gsum gyi spyod pa'i rim pas spyad par bya'o// de la 'di'i rim pa ni 'di ste/ b+hu zhes pa ni kha zas te/ 'du 'dzi yongs su spangs nas de tsam zhig rjes su dran par byas pas bya ba yin gyi// sdug bsngal bsten pas ni 'di dag cung zad kyang bsam par bya ba ma yin no// su zhes pa ni nyal ba ste rnam par shes pa de dag la ma rig pas nye bar mtshan pa'i sde dpung la sogs pa rnams dge ba'i dngos por mngon du bya'o// de yang rang bzhin gyis 'od gsal ba dri ma med pa'i rang bzhin can du mngon du byas la'o// ku zhes pa ni 'chag tu 'gro ba ste/ bshang gci tsam zhig 'dor du phyin la 'du 'dzi yongs su spangs te/ de 'od gsal ba tsam zhig yongs su bsgom par bya'o// lus kyi tshor ba dang yul dang dbang po'i rang gi ngo bo dag tu ni bsam par mi bya'o// grong dang grong du zhes pa la sogs pa ni skyo bar gyur na rgyu bar bya'o// brtul zhugs spyad par zhes pa ni de nas pho nya mo'i mtshan nyid can la brtul zhugs can gyi sangs rgyas kyi brtul zhugs su spyod pa ni brtul zhugs so// bdag gis kyang lam kar pho nya mo mthong na de bzhin du 'du'o// de las ni phyag rgya chen po'i go 'phang bla na med pa mchog gi byang chub nyid yun ring ring por mi thogs par myur du bde bar nges par 'thob bo// de yang rang bzhin gyis 'od gsal ba'i dge ba'i rtsa bas so// rnal 'byor gyi mtshan nyid 'dis rtag tu bsam gtan la sbyar na sems rin po che brtan par 'gyur bas sangs rgyas kyi byang chub rab tu gnas par byin gyis rlob par byed do// lo grangs bcu drug ma rgyan thams cad kyis brgyan pa mdzes pa'i rang bzhin can mig gi dkyus ring ba rnyed na gzung ste brtul zhugs chen pos thun mtshams bzhi ru gsang ba'i mchod pa bya zhing brtul zhugs spyod na zla ba drug nyid kyis de thams cad 'thob par 'di la the tshom med do// rtag tu spyad bya ste zhes bya ba ni rnal 'byor chen por zhugs pa'i skye bo dag pa thams cad 'dus te/ rigs thams cad mnyam par spyad cing gcig tu brtag par bya ste/ me yis dag pa ji ltar grub pa ltar sngags kyis dag pa de lta bur grub par bya'o// de la sngags ni 'di'o// oM sarba badzra kA mi Ni sarba b+hak+ShaM sho d+ha ya gu h+yaM badzrI Ni swA hA zhes pa'o// bdud rtsi lnga po mar dang sbrang rtsir ldan par byas pa ni sman gyi mchog ste 'thungs na rgas pa dang 'chi ba rnam par spang zhing dpal dang ldan pa dang mdzes pa dang nad med cing gzugs bzang ba dang 'dod pa'i lha'i bdag po lta bur 'gro'o// de yi der ni dbyer med pa// sgrub thabs gnyis bcas pho nya mo// zhes pa ni dbang bskur ba'i don te/ rgyan thams cad kyis yongs su brgyan pa can no// gnyis zhes pa ni phun sum tshogs pa'i phyag rgya ma ste/ gcig ni gsang ba'i sbyin pa'i don to// gnyis pa ni shes rab ye shes sbyin don du'o// de lta bu ni de bzhin gshegs pa'i dbugs 'byin par 'grub pa dang / gnyis pa ni rdo rje 'dzin pa'i yum mo// rjes su gnang ba byin la de'i rjes su slob ma de nyid la pho nya mo gcig brtul zhugs kyi gzugs kyi phyag rgya chen po bsgrub pa'i don du bdag nyid chen pos sbyin no// de ltar de bzhin gshegs pa thams cad kyis gsang ba'i dbang bskur ba gnang ba'i gnas gsungs pa'o// de lta bu'i dbang bskur ba ni bla ma'i man ngag gi rim pas 'thob pa'o// mi gsal bar byas pas ni 'dir gsang ba ste/ 'on kyang rnal 'byor ma'i tshogs rnams kyis ni yang dag par rdzogs pa'i ye shes kyi skur skye bar gsungs pa'o// 'di la ni ji srid du de bzhin gshegs pa thams cad kyis phyag 'tshal bar mdzad pa'o// bla ma rnams kyi brgyud rim gyis// dbang bskur thob pa nges legs pa// zhes pa'i don de ltar bshad do// sems kyi bdag nyid tho rangs langs// zhes pa la/ tho rangs langs zhes pa ni rang bzhin gyis 'od gsal bar ro// yan lag med byed mtshon cha ste// lus la gnas par yang dag spyod// ces pa ni yan lag rnams shin tu mnan nas mtshon chas tha mal pa bzlog pa yan lag rnams shin tu dag par byas pa'o// byang chub kyi sems la sogs pa'i bdud rtsi lnga po la yang dag par spyad na bgegs thams cad mi gnas shing bsod nams dang ye shes la 'jug pa'o// mtshon cha rnams ni bgom mi bya// zhes pa la/ mtshon cha ni rnal 'byor gyi mtshon chas nye bar mtshan par spyad par bya ba la spyod pa'o// lus nyid dag par bya na ni// zhes pa ni lha'i rnal 'byor du bdag nyid rim pa 'dis bsgom par bya ba ste/ gzugs dang / tshor ba dang / 'du shes dang / 'du byed dang / rnam par shes pa rnams b+h+rUM dang / AM dang / hrIHdang / ha dang / hUM dag las rnam par snang mdzad dang / rin chen 'byung ldan dang / 'od dpag med dang / don yod grub pa dang / mi bskyod pa rnams su'o// hrIHlas ni de bzhin gshegs pa thams cad nyid du gyur pa dpal he ru ka'o// mig dang / rna ba dang / sna dang / lce dang / lus dang / yid rnams ni oM hUM trAM AM khaM haM las gti mug dang / zhe sdang dang / ser sna dang / 'dod chags dang / phrag dog dang / dbang phyug rdo rje rnams so// dzaHhUM baM hoHkhaM raM las gzugs kyi rdo rje ma la sogs pa'o// laM mAM paM tAM las sa dang chu dang me dang rlung dang khaM las nam mkha' ste/ sangs rgyas kyi spyan dang / mA ma kI dang / gos dkar mo dang / sgrol ma dang / rdo rje phag mo rnams so// oM AH huM hUM ste de rnams las sku dang gsung dang thugs dang ye shes sems dpa'o// chos kyi 'khor lo ni pad+ma 'dab ma brgyad pa la b+h+rUM AM dzrI khaM ste/ hUM ni lte bar ro// mtshams rnams su A I U ai'o// longs spyod 'khor lo ni chu skyes 'dab ma bcu drug pa'o// oM a i u e dbyangs yig lnga po de rnams dgod pa'o// bde ba chen po ni chu skyes 'dab ma sum cu rtsa gnyis pa la lte bar yi ge haM ngo // sprul pa'i 'khor lo ni chu skyes 'dab ma drug cu rtsa bzhi la lte bar a ka tsa Ta ta pa ya sha ste/ sde tshan brgyad po rnams kyis rnam par brgyan pa'o// zla ba dang nyi ma'i rnam par gsungs pa ni g.yas dang g.yon gyi sna bug go// sgo bcu drug tu gsungs pa las kha 'og tu bltas pas yi ge ka la sogs pa'i dbus su thim par shes par bya ste/ de la pu l+lIr ma la ya la sogs pa thams cad kyang gnas so// de yang pu dzA o a go rA de mA kA o tri ko ka la kA hi pre gr-i sau su nA si ma ku rnams so// der dpa' bo dang dpa' mo'i tshogs rnams gnas pa ni/ khaM praM maM tsaM kaM praM biM maM suM bAM aM khaM baM laM baM druM/ aM eM baM maM maM baM baM suM suM ShaM baM suM maM haM baM kheM/ maM tsaM raM khaM haM saM oM tsaM shriM suM paM maM baM tsaM baM maM/ de dag rnams so// mtshog ma dang / spyi gtsug dang / rna ba g.yas pa dang / rgyab kyi sog phrag dang / rna ba g.yon pa dang / smin ma'i dbus dang / mig gnyis dang / dpung rtsa gnyis dang / mchan khung dang / nu ma gnyis dang / lte ba dang / sna'i rtse mo dang / kha dang / mgrin pa dang / snying ga dang / mchan khung gi drung dang / mtshan ma dang / bshang ka dang / brla gnyis dang / byin pa gnyis dang / sor mo rnams dang / rkang pa'i bol dang / mthe bong gnyis dang / long mo gnyis dang / so dang / sen mo la rab tu gtum mo'o// skra dang ba spu la rab tu gtum mig can ma'o// pags pa dang dri ma la 'od ldan ma'o// sha la sna chen ma'o// rgyus pa la dpa' bo'i blo can no// rus pa la mi'u thung ma'o// glo ba la srin po'i dbang phyug ma'o// snying la ni shing grib ma'o// mig gnyis la ni sa srung ma'o// mkhris pa la 'jigs byed chen mo'o// mkhal ma gnyis la ni rlung gi shugs ma'o// rgyu ma la ni chang 'thung ma'o// gnye ma la lha mo sngo bsangs ma'o// lto ba la ni shin tu bzang mo'o// lgang pa la rta rna ma'o// mtshog ma'i srubs la bya gdong ma'o// snabs la 'khor lo'i shugs can ma'o// rnag la dum skyes ma'o// khrag la sna ring ma'o// rdul la 'khor lo'i mtshon cha ma'o// pho ba la shin tu dpa' mo'o// mchin pa la stobs chen mo'o// lud pa la ni 'khor lo bskor ma'o// sna chu la ni brtson 'grus chen mo'o// de lta bu'i mkha' 'gro ma rnams kyi rang bzhin gyi lus ni chos kyi dbyings su rab tu grags so// sngags dang phyag rgyar yang dag spyad// rnal 'byor ma rnams gnas su bstan// zhes pa ni de ltar bshad do// mtshon cha rnams bgom par mi bya'o zhes gsungs pa ni sman gyi dam pa bdud rtsi rnams te mi bskyod pa bsten pas ni rnal 'byor pa nad thams cad rnam par spyod do// rtag pas ni mdangs chen por 'gyur ro// 'od dpag tu med pas ni stobs chen por 'gyur ro// rdo rje nyi mas ni mi rgas so// srog chags thams cad kyi yan lag las byung ba'i don yod par grub pas ni rgyal po chen por te don thams cad yod par 'grub cing dpal dang ldan pa de ni rnal 'byor ma dam tshig dang ldan par 'gyur ro// rnal 'byor pas rtag tu mi bskyod pa 'thungs na tshe lo lnga brgyar 'tsho'o// rtag pas khri phrag gcig tu 'tsho bar gsungs so// rdo rje nyi mas ni bye bar ro// tshe dpag med kyis ni tshe dpag tu med par ro// rdo rje nyi ma dang 'od dpag tu med pa gnyis ni 'khor bsgrub pa'i rtsa ba ste/ 'di dag rnal 'byor pas bsten na kun du bzang mo dang mnyam par 'gyur ro// lus nyid dag pas byas nas ni// sngags dang phyag rgyar yang dag spyad// ces pa ni/ oM nA nA sa ma ya shud+d+haH sarba d+harmA nA nA sa ma ya shud+d+hou0f85haMH/ oM swa b+hA wa shud+d+haH/ sarba rdarmaHswa b+hA ba shud+d+hou0f85haM/ oM shU n+ya tA dz+nyA na badzra swa b+hA ba At+ma kou0f85haM zhes so// rnal 'byor gnas rnams su zhes pa ni rang gi dbang bskur rdo rje'o// mtshon cha rnams ni bgom mi bya// zhes pa ni 'di yang dam tshig rnams yongs su bskyang bar bya'o// des ni de bzhin gshegs pa'i mchod pa chen por 'gyur ro// rtsub mi smra zhes pa pa ni lam shin tu dag pa la gnas pa'o// mngon par brtson zhes pa ni bde mchog gi rgyud 'dir dbang bskur ba'i bla ma dang / slob ma dang pho nya ni gang gi phyir mchog thob pa yin pa'i phyir na de lta bu la ni byang chub tu sems bskyed cing bsod nams kyi tshogs bskal pa bye ba brgyar bsags pa can gyis kyang sdang bar byas na de'i skad cig nyid la zad par 'gyur ro// des na de lta bu la sdang ba bsdam par brtson pa las 'da' bar mi bya'o// grol ba'i don dang de don du// zhes pa la grol ba'i don ni bdag gi lus gnas par bya ba'o// de'i don ni lus de'i don de bdud rtsi rnam pa lnga'o// mtshan mo rtag par gcer bu ste/ zhes pa la/ mtshan mo zhes pa ni mtshan mo phyag rgyal mchod par bya ba'o// gnag dang dmar zhes pa la/ nag pa ni he ru ka'i gzugs su bya ba'o// dmar zhes pa ni rdo rje phag mor bya ba'o// mgul rgyan dang ni gdu bu dang / zhes pa ni gsal lo// bde ba'i don thob bde ba ste/ zhes pa ni ji ltar 'thob pa'i bde ba ste/ des bde ba'i rang bzhin can phyogs bcu du mar gsal bar byed pa'i ye shes snang ba mar me lta bu la rnam par spyod pa'i rnal 'byor spyod pa snying rje chen po rang bzhin gyis dga' ba'i bde ba dang ldan par ro// rigs dang rigs min dor mi blta// zhes pa ni dkyil 'khor gyi bya ba dang // bslab pa dag snying rjes dang po'i las can gyi sems can rnams yongs su gzung ba byas na bsgom pa'i bar chad du 'gyur zhing gti mug chen por 'gro bas srid par bcings pa lta bur 'gyur ro// de'i phyir na 'ching ba las grol bar byas na skye ba 'di nyid kyi dngos grub tu 'gyur ro// des na de'i don du ji ltar gsungs pa bzhin du gnas par bya'o// zhal bzhi ru gsungs pa ni dga' ba bzhi las byung zhing skyes pa'o// dga' ba thams cad yang dag par rdzogs pa'i byang chub stong pa nyid kyi rang gi ngo bo gcig pu'i phyir na zhal gcig mar rab tu grags so// spyan gsum ni srid pa gsum du rab tu bshad do// thog ma dang tha ma med pa'i chos rnams bems po'i rang bzhin gyi phyir na ral pa'i don du gsungs so// sna tshogs pa'i sems can gyi don mdzad pa'i phyir na sna tshogs rdo rjes mtshan par gyur pa'o// bde ba chen po'i rang bzhin gyis 'od gsal ba'i byang chub kyi sems su 'gyur bas zla ba tshes pas brgyan pa'o// rten cing 'brel bar 'byung ba yan lag bcu gnyis su 'gyur ba'i phyir na phyag bcu gnyis dang ldan pa'o// phyag rnams mtshan dang ldan pa ni yul dang dbang po gnyis su med pa'i ngo bor longs spyod par mdzad pa'o// rdo rje ni byang chub kyi sems su 'gyur ro// dril bu ni shes rab tu bshad do// sku gsum rnam par dag pa'i phyir na rtse gsum pa'o// glang po'i pags pa ni gti mug dral ba'o// dgra sta ni skyon rnams gcod pa'o// lus dang ngag dang yid las byung ba'i skyon rnams dang / mi mthun pa'i phyogs ma lus pa 'ching bas na zhags pa'o// gri gug ni sems can gyi don rnams myur du byed pa'o// mgo bo ni tshangs pa'i rang gi ngo bo'o// kha T+wAM ga ni stong pa nyid kyi ngo bo'o// cang te'u ni thabs rnam par dag pa rtag tu dga' ba'i gzugs kyis chos dbyings kyi hUM sgrogs par mdzad pa'o// thod pa ni dngos grub kyi rgyu thugs rje'i ros nam mkha'i dkyil 'khor yongs su gang ba'i khrag gsol ba'o// mche ba bzhi shin tu gtsigs pa ni bdud rnam pa bzhi la btab pa'o// 'od 'phros pa'i tshogs dang ldan pa'i me mtshams ni gnyis su med pa'i thugs rje'i ros rtag tu gang ba ste/ cher bzhad cing zhal rnam par rgyas pa yang ngo // mgo bo'i do shal gyis mdzes pa ni nyon mongs pa bzhi'i bdud dag pa'o// stong pa nyid rnam par dag pa ni sdigs mdzub bo// pho nya gtsang sbra dang po yin// zhes pa ni rgyal ba rin po che rnams thams cad kyi bde ba'i rgyu nyid kyi phyir na'o// gnyis pa zla ba yin par 'dod// ces pa la/ zla ba ni bdud rtsi ste chang ngo // zas gcig tu za ba nyid nges pa ni ji ltar bya ba'i rigs du ma rnams gcig tu bskyed par bya ba'o// gtsang sbra 'di dag ces pa la sogs pa ni gsal lo// de bzhin gshegs pa'i sa rnams 'thob pa zhes pa ni phyag rgya chen po'i dngos grub la bya'o// gang gi tshe brtson 'grus dman pas ma thob pa de'i tshe na yang sbrul gyi pags pa rnying pa bzhin du lus 'di yongs su bor nas gya nom snang la sogs par gnas te/ de bzhin gshegs pa rnams bzhin du 'ching ba las grol lo// de nas slar mi'i 'jig rten du skyes na ni chos dang ldan pa'i rgyal por 'gyur ro// bsod nams dang ye shes las byung ba des byang chub kyi sems rdo rje lta bur sems can thams cad nye bar 'tsho zhing smon pa'i sems kyis sems can thams cad nye bar 'tsho bar byed cing thams cad du phan 'dogs par byed do// skye zhing skye ba rnams su ni// de bzhin gshegs pa'i rigs su skye// zhes pa ni dpal shAkya'i mgon po ji ltar 'khrungs pa de bzhin du'o// de'i phyir na bdag nyid sangs rgyas thams cad la sogs pa'i ngo bo la bza' ba dang btung bar ldan pas mchod par bya'o// dad pa yis ni gtor ma sbyin// zhes pa ni las gang 'dod pa rnams la dad pa ste zhi ba dang rgyas pa la sogs pa rnams so// nag po'i phyogs kyi tshes bcu zhes pa ni ji lta ba bzhin du nges pa ste rang gi mthe bong rdo rje brtan por sbyar la dbu ma 'dud pa ste/ mdzub mo sbyar bar gnas pa dpral ba'i dbus kyi phyogs su gzhag la/ rim dang rim min bzlog par bskor bar byas la sngags 'di brjod par bya'o// oM A ral+li hoHdzaHhUM baM hoH badzra DA ki nI sa ma ya s+t+waM dr-i sh+ya hoHzhes so// de lan gsum dang bzhi'i bar du brjod do// sgrub pa po ni gcer bu skra grol par gyur pa gnas dgon par kha lho phyogs su bltas te gnas la mtshan phyed na gtor ma gtang ngo // 'byung po thams cad kyi gtor ma de gtang ba gnas dgon pa zhes pa de yang ri rab ri'i rgyal po mchog tu bzang por gsungs pa'i steng du dkyil 'khor chen por sbyar te/ gru bzhi pa sgo bzhi pa twa ra Na bzhis rnam par brgyan pa'i 'khor lo rim pa lnga'i dbus su ni sna tshogs pad+ma'i lte ba'i dkyil 'khor lo rdo rje sems dpa' yongs su zhu ba'i bdag nyid las dpal he ru ka rnam par bsgom par bya'o// rtag pa dang chad pa'i rnam par rtog pa'i ngo bo 'jigs byed dang dus mtshan gyi steng du g.yas brkyang ba'i sbyor bas gnas par mdzad cing bdud thams cad rab tu gnon pa/ kha dog sngon po chen por 'jigs// 'jig pa'i dus kyi me chen po lta bu 'jigs pa spyan gsum pa can mi bzad pa/ thod pa'i phreng ba'i dbu rgyan can/ sangs rgyas lnga yis byin gyis brlabs pa// sna tshogs rdo rjes dbu'i ral pa bcings pa byang chub kyi sems zla bas nye bar mdzes pa/ phyag rgya drug gis sku la rgyan du mdzad pa/ mtshan thams cad kyis brgyan pa/ zhal drug pa phyag bcu drug pa'o// dpa' ba dang smre ba dang sgeg pa dang bzhad pa dang / drag pa dang / zhal gdangs shing ljags 'dril ba ste sngon po dang / de bzhin du dmar po dang ser po dang ljang gu dang / dkar po dang steng gi zhal ni drag po chen po ste nag po'o// khyon ni nam mkha'i khyon tsam mo// hA hA zhes sgrogs shing de nyid du hUM zhes kyang mdzad cing hi hi mdzad pas 'jigs par mdzad pa/ hUM hUM mdzad pas phaT sgra sgrogs shing oM oM gyis mdzad pa sgrogs pa'o// rdo rje dang dril bu bsnams nas snyoms par zhugs pas lha mo'i nu ma btsir ba'o// gzhan rnams kyis ni dus mtshan mo dang drag po'i pags pa 'dzin pa dang thod pa dang kha T+wAM ga dang / mdung rtse gsum pa dang gri gug dang / dgra sta dang / lcags kyu dang zhags pa dang / mgo bo dang / cang te'u dang / de bzhin du gsal shing ngo // phyag gnyis kyis ni 'bar ba'i phyag rgya bcas nas dpral ba'i steng du bzhag pa'o// phag mo'i kha dog dang phyag mtshan rnams kyang de bzhin no// 'on kyang pags pa'i na bza' spangs pa'i phyag gis mda' dang gzhu 'dzin pa'i lha mo ste gcer bu dbu skra grol ba dum bus brgyan pa'i sku rags can/ byin pa gnyis kyis mnyam par bsdams pa ni thugs rje chen pos chags pa rtag tu bde ba srid pa 'gro ba rigs drug po yang dag par sbyor bar mdzad cing sems can gyi don la dgyes pa'o// 'dab ma bzhi la ni pho nya mo bzhi ste/ sa la sogs pa'i rang gi ngo bo mkha' 'gro ma la sogs pa ste/ sngon po dang ser po dang / dmar po dang / ljang gu'o// zhal gcig phyag bzhi pa/ spyan gsum pa gcer bu skra grol ba nu ma rgyas pa dang / sgeg pa dang bcas shing rnam par bzhad pa'i zhal can phyag rgya lngas rnam par brgyan pa'o// g.yon pa rnams na lcags kyu dang / zhags pa dang / lcags sgrog dang / 'bebs pa lta bu ste 'gugs pa'i tshul dang / 'dzud pa'i tshul dang / 'ching ba'i tshul dang / spyan 'dren pa'i tshul lta bu'o// gzhan na ni gri gug dang / thod pa dang kha T+wAM ga dang / cang te'u'o// zhabs g.yas brkyang bas yang dag par bzhugs pa/ thugs rje'i chags pas bde ba/ 'khrul pa thams cad rnam par spangs pa'o// mtshams rnams na bum pa bza' ba thams cad kyis gang ba'i steng na thod pa byang chub kyi sems 'o mas rab tu gang ba rnams so// sku gsung thugs su byin gyis brlab cing ye shes sems dpa' dang go cha rnam pa gnyis byas te/ yi ge dzaHla sogs pas yang dag par sbyar la dbang bskur te mchod cing bstod la bka' bsgo bar bya'o// de yang shing gcig dang dur khrod la sogs par gnas la ji skad du gsungs pa'i sngags rjes su sbyor ba'i sgo nas 'jig rten dang 'jig rten las 'das pa'i lha'i tshogs thams cad kyis yongs su bskor ba'o// zhing brgyad kyis bdag mo dgod par bya ba'i rim pa ni 'di yin te/ phag mo dang / shes byed ma nyid dang / gzhon nu ma dang / de bzhin du keng rus ma dang / tshangs pa mo dang / tshogs bdag mo dang / khyab 'jug mo dang / dbang po ma dang / brgyad du bshad de rim pa gnyis pa'i'o// rim pa gsum pa la ni dbang po dang / gshin rje dang / chu bdag dang / nor sbyin dang / yi dags kyi gdan can dang / sreg rdzas kyi gdan can dang / bden bral dang / rlung gi lha'o// rim pa bzhi pa la nyi ma dang / zla ba dang / mig dmar dang / gza' lag pa dang / phur bu dang / ba bsangs dang / spen pa dang / rA hu la dang / rgyal mtshan no// rim pa lnga pa la ni sgo bzhir te/ tshangs pa dang / khyab 'jug dang / de bzhin du drag po dang / kArti ka rnams so// de la sngon du gsungs pa'i rim pa gnyis pa'i lha mo rnams skyes pa'i rim pa ni 'di lta ste/ hrIH'i yi ge las byung ba'i lha mo phag mo zhes bya ba ste/ phyag bzhi pa la mda' dang gzhu dang / de bzhin du rgyal mtshan dang thod pa bsnams pa'o// kha dog sngon po 'jigs pa chen po phag gi gdong pas 'jigs par byed pa'o// byang du yi ge pheM gis shes byed mo kha dog dmar mo drag mo chen mo ste/ thod pa dang lcags kyu dang / de bzhin du kha T+wAM ga dang cang te'u'o// nub phyogs su yi ge hi yis gzhon nu mdog ser mo phyag bzhi pa ste/ rtse gsum pa dang / dar lce gsum pa dang / de bzhin du mda' dang gzhu 'dzin pa'o// lhor yi ge ho yis keng rus ma mdog nag mo phyag bzhi pa ste/ kha T+wAM ga dang thod pa dang de bzhin du ral gri dang cang te'u'o// me'i phyogs su yi ge baM gyis tshangs pa mo ste kha dog dkar mo phyag bzhi pa'o// tshangs pa'i mgo bo dang / thod pa dang / de bzhin du mda' dang gzhu'o// bden bral du ni yi ge gaM gis tshogs bdag mo kha dog sngo bsangs la phyag bzhi pa'o// phyag na rtse gsum dang / thod pa dang / phreng ba dang / la du bsnams pa'o// rlung gi mtshams su yi ge baM gyis khyab 'jug mo mdog sngon mo phyag rgya bzhi pa ste/ chang gi snod dang / thod pa dang / de bzhin du zhags pa dang / ral gri'o// dbang ldan du yi ge i las byung ba dbang po mo ste/ kha dog ser mo phyag bzhi pa rdo rje dang gsal shing dang / thod pa dang / sdigs mdzub dang / zhags pa'o// lha mo thams cad ral pa gyen du 'bar ba sna tshogs pa'i rgyan gyis brgyan pa/ zhing gi steng na langs shing mig gsum pa/ stag gi pags pa'i smad dkris can no// rim pa gsum pa'i dbang ldan du dzaM las dbang ldan khyu mchog la zhon pa kha dog dkar po lag pa bzhi pa/ thod pa dang / rtse gsum pa dang / thal mo sbyar ba 'dzin pa'o// shar du yi ge i las skyes pa dbang po glang po la zhon pa mdog ser po lag pa bzhi pa ste/ rdo rje dang thod pa dang / lag pa gnyis thal mo sbyar bar byas pa'o// me'i mtshams su yi ge baM gyis byin za ra skyes la zhon pa kha dog dmar po// lag pa bzhi pa ste me thab dang thod pa dang / thal mo dam du bsdams pa 'dzin pa'o// gshin rjer ni yi ge dzaM gis gshin rje ma he la zhon pa mdog nag po lag pa bzhi pa ste/ dbyig pa dang thod pa dang / thal mo dam du bsdams pa'o// bden bral du yi ge raM las bden bral srin po la zhon pa/ kha dog ljang gu lag pa bzhi pa ste/ ral gri dang thod pa 'dzin pa dang / thal mo dam du bsdams pa 'dzin pa'o// chur ni yi ge baM gyis chu bdag chu srin ma ka ra la zhon pa kha dog dkar po la gang pa bzhi pa ste/ zhags pa dang / thod pa 'dzin pa dang / thal mo sbyar ba'o// rlung mtshams su yi ge yaM las rlung lha ri dgas la zhon pa dud kha lag pa bzhi pa ste/ ba dan dang / thod pa dang / de bzhin du thal mo'o// nor sbyin du yi ge kuM gis nor sbyin nor gter la zhon pa kha dog ser po lag pa bzhi pa ste/ rin po che dang / thod pa 'dzin cing mchog tu thal mo sbyar ba'o// rim pa bzhi pa'i shar phyogs su ni yi ge oM gyis nyi ma mdog dkar po ste/ lag pa gnyis ka na pad+ma re thogs pa rta bdun gyis 'dren pa'i shing rta la zhon pa'o// me'i grwar ni saM las pa bsangs dkar po g.yon na pad+ma'i steng na nor bu nyi ma'i me can no// gzhan gnyis kyis thal mo dam du sbyar ba ra skyes la zhon pa'o// lhor ni oM gis mig dmar dmar skya ral gri dang zhags pa 'dzin pa dang / thal mo gnyis sbyar ba yi dags la zhon pa'o// bden bral du raM gis rA hu la kha dog dud kha g.yas na nyi ma g.yon na zla ba gzhan gnyis thal mo dam du sbyar ba/ lus phyed tsam 'thon nas dur khrod na gnas pa'o// nub tu saM gis spen pa sngon po lag pa gnyis na thod pa re re 'dzin pa/ lag pa gnyis thal mo sbyar ba me dpung rnam par 'bar ba ni me lta bu can no// rlung du yi ge sh+yaM gis zla ba dkar po g.yon na pad+ma la zla ba'i nor bu can dang / g.yas na pad+ma'i steng na zla ba can dang / lag pa gnyis pa thal mo dam du sbyar ba ngang pa la zhon pa'o// byang du baM gyis phur bu kha dog ser po g.yon spyi blugs dang / g.yas na thod pa dang / gzhan gnyis thal mo kha sbyar ba rin po che'i gab tse la gnas pa'o// dbang ldan du bruM gyis gza' lag dkar po g.yas na rin po che'i mda' g.yon na thod pa gzhan gnyis thal mo dam du sbyar te gter gyi bum pa la zhon pa'o// keM las rgyal mtshan dmar po klu lta bu ste/ ral gri dang sbrul zhags dang / thal mo sbyar ba'o// gnas de rnams nyid kyi rtsar rgyu skar rnams bud med kyi gzugs su dgod de/ tha skar ni dkar mo/ bre nye ljang gu'o// smin drug sngo bsangs/ snar ma dmar mo/ mgo ni nag mo/ lag ser mo/ nab so ser mo/ rgyal sngo bsangs ma/ skag dkar mo/ mchu ser mo/ gre sngo bsangs/ dbo ljang gu/ me bzhi dkar mo/ nag pa ljang gu/ sa ri ser mo/ sa ga nag mo/ lha mtshams sngo bsangs// snron ser mo// snrubs ljang gu/ chu stod nag mo/ chu smad skya mo// gro zhun dkar ser/ byi bzhin sngo bsangs/ mon dre ser mo/ mon gru nag mo/ khrums stod ljang gu/ khrums smad ser mo// nam gru dkar ser ro// thams cad kyang gser gyi stod g.yogs can dang thal mo sbyar ba can bri bar bya'o// rim pa lnga pa'i shar phyogs kyi sgor ni baM gyis tshangs pa dkar po gdong bzhi lag pa bzhi pa thod pa dang // bgrang phreng dang spyi blugs dang / de ltar pad+ma'o// byang gi sgor baM gyis khyab 'jug gdong gcig pa lag pa bzhin du dung dang 'khor lo dang / de ltar thod pa dang // dbyig pa'o// nub tu saM gis drag po kha dog dud kha lag pa bzhi pa rtse gsum pa/ thod pa dang / de bzhin du zhags pa dang / bgrang phreng 'dzin pa'o// lho ru kAM gis kArti ka kha dog ser po lag pa bzhi ste/ gsal shing dang / dbyug pa dang / thod pa dang / de bzhin du bgrang phreng 'dzin pa'o// de rnams kyang chung ma dang bu dang bu mo dang 'khor g.yog dang bcas pa sgeg pa la sogs pa'i nyams dang ldan pa'o// de la de lta bu'i dkyil 'khor chen po'i sa'i dbus rnams su shar du po nag po dang / byang du nag po chen po dang / nub tu lha sbyin dang / lho ru nag po'o// dbang ldan du rnam par sgeg byed dang / mer ni 'jigs byed dang / bden bral du dga' byed dang / rlung du rnam par 'dren pa'o// de dag thams cad kyang gdong gcig pa mig gsum pa lag pa bzhi pa gri gug dang / thod pa dang / kha T+wAM ga dang rtse gsum pa lag na thogs pa ste/ nag po dang / ser po dang / dkar po dang / dmar po'i kha dog go// mtshams na gnas pa rnams ni// yid 'phrog pa'i gzugs gnyis pa'o// nag po drag po'i mdun du ni keng rus ma'o// g.yon du ni ser mo'o// rgyab tu ni 'jigs byed ma'o// g.yas su ni lha mo u ma'o// de dag ni mkha' 'gro ma'i mdog can no// lag na nye bar spyod pa lngas yongs su gang ba'i thod pa 'dzin pa'o// drag po chen po'i mdun la sogs par ni rgyal ma dang / mi thub ma dang / gzhan gyis mi thub ma rnams te/ lag na bza' ba dang / btung ba'i snod can lA ma'i kha dog go// nub tu ni lha sbyin gyi byan mo nag mo bzang mo dang / nag mo chen mo dang / sbom mo nag mo dang / rnal 'byor ma ste/ dum skyes ma'i kha dog la lag na nye bar spyod pa lnga can no// lhor nag po'i chung ma dbang mo ma dang / zla ba mo dang / ser mo dang / gdug pa can ma ste/ gzugs can ma'i kha dog can la lag na bza' ba dang btung ba'o// dbang ldan du ni 'jigs byed kyi chung ma lto 'phyang mo dang / sum cu rtsa gsum gyi dbang phyug ma dang / dud can ma dang / 'bar byed ma ste/ keng rus ma'i kha dog can lag na bza' ba dang / bca' ba can no// me mtshams kyi 'jigs byed kyi chung ma 'jigs byed ma dang / grong na gnas pa'i rnal 'byor ma dang / 'jigs gzugs ma dang / gzugs chen ma rnams te/ dbang po ma'i kha dog la lag na bza' btung sngon gyi bzhin no// bden bral gyi dga' byed kyi chung ma mche ba'i gzugs can ma dang / mi bzad 'jigs ma dang / thod phreng ma dang / gshin rje'i steng 'gro ma ste/ nag mo bzang mo'i kha dog can la lag na bza' btung can no// rlung mtshams kyi rnam par 'dren pa'i chung ma ni lag na ral gri ma dang / lag na dgra sta ma dang / lag na rdo rje ma dang / lag na gzhu 'dzin ma ste/ rgyal ma la sogs pa'i mdog can la lag na bza' btung can no// shar gyi twA ra Na'i phyi rgyab kyi dur khrod na/ 'jigs byed lag pa tsam dang ldan pa dang / srin po khri stengs nyal dang / tshogs kyi dbang phyug dang / dril bu'i rna cha can no// de rnams bzhi'i chung ma rnams kyang mkha' 'gro ma'i mdog can no// byang gi dur khrod na gtum pa'i dbang phyug dang / 'jigs pa'i 'jang sgrogs dang / ro smad drag po dang / sbom po'i dbang phyug ste lA ma'i mdog can no// de rnams kyi chung ma'ang de bzhin no// nub kyi dur khrod na che ba dang / chen po dang / phag ka dang / 'jigs byed rnams dang / de'i chung ma rnams te/ dum skyes ma'i mdog can no// lho phyogs kyi dur khrod na dri za'i dbang phyug dang / 'jigs pa'i sgra sgrogs dang / mche ba gtsigs pa dang / gzhu 'dzin te/ 'di dag rang gi chung ma dang bcas pa gzugs can ma'i mdog can no// de dag thams cad gdong gcig pa lag pa bzhi pa ste/ kha T+wAM ga dang thod pa dang rtse gsum pa dang / lha mo la 'khyud pa'i lag pa'o// sngon du bshad pa'i shing brgyad dang ldan par blta bar bya'o// de dag khams gsum pa thams cad kyang gnas te/ rig pa 'dzin pa grub pa dang / lha ma yin dang mi ma yin pa la sogs pa mang pos kun du yongs su bskor bar byas pa'o// yi dags dang sha za la sogs pa kun du sgra sgrogs shing thams cad kyang sgrub pa po la gdong mngon du phyogs te mchog ster bar bya'o// thams cad kyi snying gar rang rang gi ming gi yi ge dang po dgod par bya'o// oM AHhUM zhes pas ni sku gsung thugs kyi rigs gsum du bskyed par bstan no// de nas cho ga bzhin du zhabs bsil ba dang / bsang gtor dang / zhal bsil la dam tshig rnams la dam tshig gi sbyor bas sbyar te bza'/ rang gi dkyil 'khor pa rnams la bza' ba dang btung ba sbyin par bya ste/ phyag 'tshal yi ger yang dag ldan/ dbus su hUM nyid byas nas su// 'bar zhing 'bar bar hrIH'bar bas// bya ba ji srid rab tu 'grub// ces so// rdo rje thal mo kha gyen du phye la sngags 'di brjod par bya ste/ kha kha khA hi khA hi zhes pa la sogs pa'o// me tog dang / bdug pa dang / byug pa la sogs pas kyang mchod de/ de dag gi sems mgu bar byas na 'dod pa'i mchog ster bar 'gyur ro// de dag kyang bcom ldan 'das kyi sku gsung thugs kyi rnam par bsams la btang bar bya'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu rtsa bdun pa'i rnam par bshad pa'o// // de nas mchod pa rnam dag bdag// ces pa la/ rnam dag ces pa ni dngos po thams cad so so ma yin pa nyid de gnyis su med par bde ba chen po rang bzhin gyis 'od gsal ba'o// de lta bu de nyid ni sangs rgyas rnams kyi chos kyi sku'o// de nas dpa' bo nges 'gro ba// zhes pa ni srid pa mnyam pa dag gis mi g.yo ba'i phyir na/ longs spyod rdzogs pa'i sku ste// kun du bsags pa las 'khrungs pa nyid kyi phyir ro// de nas byang chub sems dpa' rnams kyi rjes su spyod pa'o// sangs rgyas kyi tshogs 'phros pas sems cad kyi don mdzad pa'i mtshan nyid ni sprul pa'i sku'o// de'i bdag nyid can gyi bdag nyid rang gi lhag pa'i lha'i sbyor bas ji ltar nus pa mchod par bya'o// bdag nyid mchod par bya zhes pa ni de lta bur bshad do// don du spyad pa nyid kyang mchod// ces pa ni/ lhan cig thos pa dang bsam pa dag pa phun sum tshogs pa can te/ rnal 'byor gcig la nges par byed pa rnams so// nyid ces pa'i sgra ni rnal 'byor ma rnams kyang yang dag par gzung bar bya ste/ gang gi phyir der ma gyur na phun sum tshogs pa ma yin pa des na'o// des na 'di las/ zla ba 'dus par yang dag gnas// zhes gsungs te/ yang dag gnas zhes pa ni shes rab dang yang dag par sbyor bar 'gro ba'o// zla ba zhes pa ni char ro// yang na ni zla ba zhes pa ni bde ba'i ga pur te/ rtag tu rang bzhin gyis 'od gsal ba skye ba'o// de yang snying gi pad+mo la dngos gzhi dang bral ba'i stong pa nyid du blta bar bya ba yin te/ de lta bu'i sems ni bsgom par bya ba yin no// spun dang sring mo lhan cig tu// zhes pa ni byang chub kyi sems dang rnam par bral ba'i sdug pa'i bu dang bu mo la sogs pa dag la sngags dang / phyag rgya ston pa dang / dkyil 'khor dang / tshogs kyi 'khor lo ston pa dang / rdo rje'i glu thos par byed pa dang / dam tshig dag go bar byed na slob dpon de la smod cing brnyas pa dang / sems can thams cad kyang sdang bar 'gyur ro// de'i phyir na slob dpon de'i bu la sogs pa rnams dmyal bar 'gro zhing // sems can gzhan rnams kyang 'gro bar 'gyur ro// de'i phyir na de byang chub kyi sems dri ma can du 'gro'o// des na de dag nyid yongs su gzung ste zas la spyad par bya'o zhes bya bar 'brel to// 'di dag ni spyi'i khyad par tsam ste/ ci'i phyir zhe na/ gal te'am brgya la byang chub tu sems bskyed pa snying rjes ma bcings pa yin na ni ji lta ba de bzhin du ste/ de rnams la yang dag nyid kyis ni bstan par mi bya'i/ de rnams gzhan la spyod du gzhug par bya ba yin te/ der byang chub kyi sems bskyed pa'i dad pas de'i dbang du gtang bar bya'o// de ltar na ni rtag tu dam tshig la spyad par 'gyur ro// rtag tu dam tshig spyad byas 'gyur// zhes pa'i don ni de ltar ro// gsang sngags su la'ang mi sbyin no// zhes pa ni yongs su ma byang ba'i sems can rnams la'o// sbyin zhes pa ni bdag gis dbang bskur ba rnams so// pho nya mo zhes pa la sogs pa la/ lam ni lam dang 'dra bas byang chub kyi lam ste/ nyon mongs pa mtha' yas par yongs su dag par skyed par byed de// nyon mongs pa rnams ni glo bur ba nyid kyi phyir ro// de yang 'di lta ste/ dper na nam mkha' la kha ba dang du ba la sogs pas bsgos pa lta bu'i 'khrul ba tsam po de rnam par bsal bar byas na ni/ rdo rje 'dzin pa nyid du tshe 'di nyid la 'gyur ba'o// de lta bur byed pa de yongs su spangs nas rnal 'byor gzhan la yang dag par gnas pa ni// nyan thos kyi spyod pa dang / bya ba'i rgyud kyi spyod pa la sogs par bshad do// de lta bu'i dngos grub 'dod pa de ni rnam par rmongs te/ de'i dngos grub dang bde ba tsam du yang mi 'gyur te/ rgyal srid dang bral ba'i mi lta bu'o// de ci'i phyir zhe na/ de la dad pa med pa'i phyir na'o// 'o na ji ltar zhe na// pho nyar chags pa rnam thar pa// zhes pa gsungs te/ chags par bya ba la chags pas bltas te mthong na grol zhing thar te/ pho nya mo la chags pas yang dag par grol ba'o// de'i phyir na de la rim pa bzhin du spyad par bya'o// b+ha ga las bskyed pa'i thams cad bde ba rnams ni bdud rtsir rtag tu nges pa'o// bsnyen bkur nyid ni bya ba min// zhes pa ni de la bsnyen bkur la sogs pa'i don gyi bya ba ma yin te/ 'khyud pa'i bde ba'i rol pa la dga' ba'i phyir na'o// de'i phyir na/ pho nya mo rnyed pa na rjes su chags pa dang ldan pas 'khyud par bya ba'o// gzhan du ni bde ba nyid du mi 'gyur ro// skye gnas dman la gnas rnams dang // zhes pa ni/ rdo rje'i rigs la sogs pa rnams so// dang zhes bya ba'i dngos pos ni dam pa ste skye ba gnyis ma bsdu'o// de lta bu'i skyob pa rnams ni ma dang sring mo lta bu ste/ de dag la lhag par sdug pa'i sems kyis rtag tu mchod par bya'o// gal te de dag la dka' thub byas na gtsang sme dang bral ba'i bdag nyid chen po yin yang de'i dman pa'i sems kyis dka' thub des phun sum tshogs pa zad par 'gyur ba ha cang yang ches so// gcig tu ni pho nya mo ma yin pa 'jig rten gyi bud med la rtag tu 'gro na skyon de lta bu'o zhes gsungs so// 'khor lo grub pa'ang de bzhin du'o// zhes pa ni de lta bu yang zad par 'gyur ba'o// de'i tshe dam tshig dang sdom pa nyams pa rnams kyis yang gso bar bya na sbyor ba 'dis blang bar bya'o// de'i rim pa ni 'di ste/ mkha' 'gro ha ka'i rnal 'byor gyis dam tshig mchog tu bsdam par bya ste/ nam mkha'i khams kyi dbus su dam tshig dam pa'i dkyil 'khor la gnas par bya'o// de'i dbus su ni 'khor lo chen po dkyil 'khor lnga dang ldan pa'o// dbus su nyi ma'i gdan la A li kA li mchog dang yang dag par ldan pa ni mtshan sum cu rtsa gnyis dang ldan zhing dpe byad bzang po brgyad cus brgyan pa'o// byin gyis rlob par byed pa ni yi ge hrIH'i dngos po las yang dag par byung ba dus kyi tha ma ltar 'jigs par mdzad pa/ spyan gsum pa mche ba gtsigs pa ljags brkyang zhing 'dril ba/ lha thams cad cher zhal du 'dzud pa/ bskal pa'i me ltar drag pa// ral pa'i cod pan dang ldan pa/ 'jigs byed kyi pags pas smad g.yogs mdzad pa// g.yas brkyang bas yang dag par gnas pa/ 'jigs byed dang dus mtshan zhabs 'og tu mnan pa/ de'i dpral ba na rdo rje phreng ba can dang / sna tshogs rdo rje dang zla ba phyed pa'i rgyan can/ phyag rgya drug gis sku la rgyan du bas pa/ phyag drug pa/ zhal lnga pa/ nyams dgu dang ldan pa'o/ sngon po dang ser po dang / de bzhin du dmar po dang / ljang gu'o// steng gi zhal ni dkar zhing zhi ba ste// 'chi ba mchog tu yang dag par 'tsho bar mdzad pa'o// gdug pa thams cad mi 'byung bar byed pa// rdo rje dang dril bu snyoms par 'jug pas phag mo la yang dag par 'khyud pa'o// pags pa dkar po'i na bza' 'dzin pa dang / steng nas gdugs dkar po 'gebs pa'i tshul du 'dzin pa dang / thod pa dang / kha T+wAM ga dang / drug pa na cang te'u bsnams pa'o// de'i mdog bzhin du phag mo ste/ skra grol ba can/ gcer bu mi'i rus pa'i rgyan thams cad kyis brgyan pa'o// 'on kyang pags pa 'dzin pa'i gnas su ni gri gug dang mgo bo dgod do// de yi shar du sangs rgyas mkha' 'gro ste// de bzhin byang du las kyi mkha' 'gro'o// nub tu chos kyi mkha' 'gro nyid yin la// de ltar lho ru rin chen mkha' 'gro'o// dkar dang sngo dang dmar ljang zhal bzhi'i mdog// de bzhin steng gi zhal ni ser po'o// phyag gnyis 'khor lo dril bu snyoms 'jug dang // gzhan gnyis tshangs pa'i pags pa'i na bza' 'dzin// gzhan gnyis thod pa kha T+wAM cang te'u 'dzin// tshangs pa dang ni byan mor bcas pa dag // g.yas brkyang ba yi zhabs kyis mnan pa'o// las kyi mkha' 'gro'i mtshan nyid bstan pa ni// ljang gu ser po dmar po sngon po'i mdog// dkar po steng gi lnga po de bzhin no// sna tshogs rdo rje dril bu snyoms 'jug dang // tshogs bdag pags pa mchog tu bsnams pa dang // gzhan gyis thod pa kha T+wAM cang te'u 'dzin// 'jigs shing 'dar ba'i tshogs bdag chung mar bcas// g.yas brkyang ba yi zhabs kyis mnan pa'o// chos kyi mkha' 'gro dmar sngo ser po dang // ljang gu'i steng gi zhal ni dkar ba nyid// pad+ma dang ni dril bu snyoms 'jug dang // 'dod lha'i pags pa bshus pa rab mnabs dang // thod pa kha T+wAM ga dang cang te'u'o// g.yas brkyang ba yi zhabs kyis mnan pa ni// 'dod pa'i dbang phyug chung mar bcas pa'o// rin chen mkha' 'gro ser sngo dmar ljang zhal// de bzhin du ni steng zhal dkar po'o// rin chen phyag gnyis dril bu snyoms 'jug cing // dbang po'i pags pa bshus nas rab mnabs dang // thod pa kha T+wAM ga dang cang te'u 'o// g.yas brkyang ba yi zhabs kyis mnan pa ni// dbang po chung ma dang ni bcas pa'o// kun kyang phyag drug spyan ni gsum pa la// dar dpyangs kyis mtshan ral pa'i dbu rgyan can// me dang bden bral rlung dang dbang ldan grwar// sangs rgyas mkha' 'gro ma dang rdo rje mkha' 'gro ma// pad+ma'i mkha' 'gro ma dang las kyi mkha' 'gro ma'o// g.yas skor dang po dkar dang sngo dang dmar// gnyis pa sngo dang dkar po ser po'o// gsum pa dmar dang sngo dang ser po ste// bzhi pa ljang gu sngon po ser po'o// kun kyang zhal gsum phyag ni drug pa la// spyan gsum gcer bu dbu skra grol ba dang // phyag rgya lnga yis rnam par brgyan nas su// zab mo dang ni thugs rje'i gar gyis ni// chags shing bde chen bdag nyid can du'o// kun gyi g.yas pa'i phyag ni dang po na/ 'khor lo mda' dang rdo rje mda' dang ni/ rin po che yi mda' dang de lta bur// sna tshogs rdo rje yis ni mtshan pa'i mda'o// kun gyi g.yon pa'i phyag na gzhu 'dzin cing // thod pa kha T+wAM ga dang cang te'u'o// gzhan rnams zhags pa dang ni lcags kyu 'dzin// re'u mig dgu pa rab tu zlum pa la// phyi rol gru bzhir sgo bzhi yang dag ldan// de la shar gyi sgo ni gzugs mang ba// byang du gzugs mdzes ma ste nub tu ni// rdo rje gdong can ma ste lho ru yang // rdo rje chom rkun ma ste kun kyang ni// zhal gsum phyag drug rgyan rnams kun gyis brgyan// sngon bshad sangs rgyas mkha' 'gro la sogs pa'i// mtshan ma rim pa bzhin du 'dzin pa'o// de yi phyi rol du yang gru bzhi pa// sgo bzhi twa ra Na bzhis brgyan pa dang // dar dpyangs me tog phreng ba 'phyang bar ldan// de la zur bzhi pa yi lha snam gyi// me mtshams la sogs dgod par bya ba ni// g.yon skor du ni dgod par bya'o// rdo rje'i gdong can ma dang / khwa gdong ma dang / gdong rings ma dang / grags ldan ma dang / rdo rje pho nya ma dang / rdo rje sen mo dang / rdo rje gzhon nu ma dang / rdo rje dung mo dang / rdo rje ro langs ma dang / rdo rje lus snyoms ma dang / dril sgra ma dang / kha chen ma dang / rdo rje mo dang / khro gnyer ma dang / sna tshogs gzugs ma dang / rdo rje rnal 'byor ma dang / rdo rje lcags sgrog ma dang / lha mo sgyu ma dang / grags byed ma dang ser mo ma ste/ lha mo nyi shu'o// shar gyi sgor ni rdo rje 'bar ma'o// byang du ni 'khyil pa ma'o// nub tu ni rdo rje 'jigs byed ma'o// lho ru ni rdo rje 'grub pa ma'o// mkha' 'gro ma de dag ni dngos grub kyi dkyil 'khor de kun kyang spyan gsum pa// zhal rnam par gtsigs pa/ lto 'phyang ma'i sgo skyong ma'o// gzhan rnams ni sna tshogs pa'i gzugs can rnam par sgeg pa kun kyang phyag rgya lnga 'chang ba thod pa'i phreng bas rnam par brgyan pa zhal gsum pa dpa' zhing sgeg pa snying rje'i ros gang ba// brang 'phel che zhing nu ma rgyas pa/ skal ldan ma/ gcer bu skra grol ma thugs rje chen po chags pa dam pa'i bde ba'i ngo bo ro la zhon pa/ mchog tu dga' ba dang ldan pa// thod pa dang / kha twAM ga dang / cang te'u bsnams shing // g.yas na zhags pa dang / lcags kyu 'dzin pa dang / gzhan gnyis na rdo rje gsor zhing dril bu 'khrol ba'o// sku gsung thugs su byin gyis brlabs te/ go cha gnyis kyis brgyan te/ de nas ye shes kyi 'khor lo bkug ste dbang bskur nas mchod pa dang / bstod pa byas la bzlas pa bya'o// oM shrI badzra DA ka AHhrIH hIM DA ka nI dzA la sam+bar hUM hUM phaT swA hA zhes pa mos pa'i bsam pas rtag tu spro zhing bsdu ba'i sbyor ba'i rdo rjes brtul zhugs chen po dang ldan par mi g.yeng bar bzlas so// oM shrI bud+d+ha DA ka AHb+h+rUM hUMDA ki nI dzA la sam+bar huM hUM phaT swA hA// oM shrI karma DA ka AHkhaM hUM DA ki nI dzA la sam+ba ra huM hUM phaT swA hA/ oM shrI pad+ma DA ka AHhrIHhUM DA ki nI dzA la sam+ba ra huM hUM phaT swA hA/ oM shrI rat+na DA ka AHoM hUM DA ki nI dzA la sam+bar huM hUM phaT swA hAH oM shrI badzra bA rA hI baM huM hUM phaT swA hA/ de lta bur ni mkha' 'gro ma thams cad kyi sngags su yang rab tu bzlas par grags so// 'di ni dam tshig dang sdom pa blang ste/ rdo rje dang mnyam par rab tu 'grub pa'o// mchog 'bring tha ma lhan cig 'gugs// zhes pa la sogs pa ni gang dang gang gzhan na gnas pa sngon du grub pa dam tshig dang ldan ma byin gyis rlob par dran par bya'o// mchog ces pa lhan cig skyes pa'o// 'bring zhes pa ni zhing skyes ma'o// tha ma zhes pa ni sngags ma'o// des bskyed pa'i rdzas gang yin pa thams cad de/ des na de ltar rdzas ni rab nges yin// zhes gsungs te/ de ni rtsa rnams la gnas pa'i rdzas dbang po gnyis kyi sbyor ba las skyes pa thams cad do// rkyen des bskyed pa'i bdud rtsi lnga la sogs pa chang dang khrag tu mnyam par ldan pas thod pa la dkyil 'khor gru gsum par byas pa bris par gzhag ste/ steng dang byol song dang / 'og dang gnas pa rnams phyogs dang phyogs mtshams ji lta ba bzhin du bskyed de// de nas kha zas de rnams la ste/ de kho na nyid gsum gyi sngags kyis btab la dam tshig gi mchog de 'thungs shing zos te/ yang dag par 'khrigs pa'i rnal 'byor ma rnams la yang phul te/ bla ma dang mnga' bdag rdo rje 'dzin gyis gsan par dam tshig rnams la 'dis gsol ba btab bo// bdag gis rtag tu sdom pa mang por blangs shing bskyang bar bgyi'o zhes so// 'jig rten rtag tu g.yon gyis spyod// ces pa ni g.yon pa'i spyod par 'gro ba rnams kyi bde ba blang bar bsgrub pa'i phyir na bde ba bsrung ba'i nam mkha'i gnas la rnal 'byor chen pos 'di rnam par spyad do// g.yon pa dang g.yon pa'i tshogs mchog tu mdzes pa ni 'jig rten gsum gyi bdag po dang / mchog gi don thams cad gsal bar brjod cing rgyal bar mdzad pas na bde ba ster bar mdzad pa'i g.yon pa la bsnyen bkur bar bya ste/ gang gi phyir rnal 'byor ba'i dge ba thams cad kyi thabs yin pa de'i gtso bor nges par 'gyur ro// thams cad bskyed pa'i g.yon pa phyag rgya chen po can la mchod pa mi byed par de bzhin gshegs pa rnams la mchod pa byed pa ni yongs su nyon mongs shing de la 'bras bu mi rnyed do// gang 'og dag ni gsal bas ma bkrol to// brtul zhugs med kyang brtul zhugs rdzogs// zhes pa la brtul zhugs ni phyis mi len pa la sogs pa sbyangs pa'i yon tan bcu gnyis te/ 'di dag gis ni bskal ba du mas kyang sangs rgyas nyid du brgya lam 'ga' zhig na 'gyur la/ 'dir ni de lta bu'i brtul zhugs thams cad zil gyis mnan cing bcom yang tshe 'di nyid sangs rgyas kyi de kho na nyid thob pa'i phyir te/ de'i phyir na brtul zhugs rdzogs pa zhes bya ste/ de bas na gang gi phyir sgrub pa pos der 'bad pa byas na 'jig rten gyi spyod pa las rnam par grol bar 'gyur ba'i phyir ro// dam tshig ces pa ni rigs kyi tshogs 'di dag ste/ rigs drug dang rigs lnga la sogs pa'o// sngon bzhin du 'di dag dang de bzhin du lhan cig tu spyad par bya'o// rigs lngar yang dag spyod ces pa ni/ rigs bzhi ru ni rnam par brtag // ces pa 'di'i rigs ni rin po che dang mi bskyod pa rnam par snang mdzad kyi bar mdor gyur pa'o// rigs gcig ces pa ni gtso bo'i sems te mthar thug pa'o// des dkyil 'khor pa rnams der mnyam pa'o// yang dag spyod ces pa ni rnam par mi rtog pas yang dag par spyod pa ste/ tshogs pa med pa dang / yongs su gzung ba med pa dang / longs spyod pa med pas spro bar bya zhing // 'dod pa'i yon tan lnga rnams sdig pa med par bstan par bya'o// de yang ji ltar sdig pa med par mi 'gyur zhe na/ mnyam par spyod pa'i blos ji ltar mes zas rnams thun mong du spyod pa dang / ji ltar nyi ma bltas na der thun mong du mthong ba dang / ji ltar rlung dri la thun mong du byed pa ltar dam tshig kun la spyod pa ni rnam par rtog pa gti mug gi rgya mtsho ring du spong ba'o// dkyil 'khor gru gsum byas zhes pa ni shwa sa bskams pa'i sa nag po tsha sgo can gas pa la sor nyi shu pa'i tshad la sor bcu thur du brkos pa zur gsum gyi mgo rnon po byang du bstan no// de dag ni me thab kyi las so// rdo rje dang de bzhin du gsal shing dang / 'bar ba rtse gsum dang rdo rje tho ba dang / gsal shing ni kha gyen du bstan te gzugs par bya'o// de dag gis gsang par bya zhing sdug bsngal du gzhug par bya'o// phyag mtshan 'di dag ni sor bzhi'i tshad du bri bar bya'o// de'i steng du sor gsum bskyed pa la kha khyer sor gsum gyi tshad kyis gru gsum du bskor zhing zheng dang dpangs su mnyam par kha phyir phyogs su bltas la bya'o// sa nag po drid ba dang / bong bu dang rnga mo'i sbangs dang / mi'i rus phye dang / sol phye bsres pas de la byug go// dri nga ba'i me tog dang spos kyi mchod pa dang / tsher ma rnon po can gyi dri nga ba'i shing dang / dur khrod kyi shing dang / bong bu dang rnga mo'i sbangs bskams pas bud shing bya'o// shing nim pa dang / tsan+dan dmar po dang / tsher ma can gyi shing ku nya tsa ka dang / tsher ma dang / 'khri shing dang / tsher ma shin tu rnon po dang / shing shin tu rnon po dang ro bsregs pa'i shing gas pa dag las sor bcu gnyis pa'i rtsa ba'i cha rnams dug dang khrag dang til mar la sbangs pa shin tu rno ba rnams yam shing du sbyin par bya'o// yungs kar dang / dri dku ba can gyi til dang / khrag dang lan tshwa dang / ske tshe dang / shing nim pa'i lo ma dang / dur khrod kyi thal ba dang / rkang rjes kyi rdul dang / bong bu dang / rnga mo la sogs pa'i sbangs dang / skra dang mar khu chen po dang / khwa dang 'ug pa'i sgro dang / bshang ba dang / gci ba dang / mi'i rus pa'i phye ma dang / ba spu dang / sha la sogs pa ji ltar rnyed pa gcig tu bya'o// rdzas de rnams kyang dug dang khrag dang / smyo byed kyi 'dab mar bsregs pa dang / thal ba dang / sol ba dang / phub ma la sogs pa las gdug pa can gyi gzugs brnyan byas la mtshon shin tu rnon pos mgo bo na brtsams te/ lus kun bcad de/ mngon spyod kyi bsreg rdza su bya'o// de yang lcags kyi snod du khrag dang / chu dang / mi dang / bong bu'i gci bar bsres te gzhag pa mngon spyod la yi ge phaT mtha' mar bzhag pa'i yi ge bdun pa'i sngags lan bdun bdun bzlas shing bsreg par bya'o// de yang dkon mchog gsum la bsngo ba dang / dam tshig las nyams pa dang / sdang ba can dag la bya ba ni nag pos brgyan cing lcags kyi rgyan cha can gyi sngags pa gshin rje la bltas te/ khro bo'i skyil mo krung gis shing khri'i stan la yang dag par gnas la mtshan phyed nyi ma phyed na bsgrub bya la bsam par bya'o// re phas ni me'i dkyil 'khor te/ mtha' mar hUM dang phaT kyi sgra mdzad pa 'brug sgra lta bur brjod do// de nas thog ma dang dbus dang mtha' mar bya ba'i me ni dur khrod kyi me dang lag pas bton pa dang / rdo las bton pa dang / gdol ba'i khyim nas byung ba ni mngon spyod la shis so// thog ma kho nar me thab tu ji skad smras pa'i bud shing bzhag pa la me bcug pa rlung yab kyis pa ka'i me sbar ro// sngags ni hUM dz+wa la hUM zhes brjod cing me sbar bar rig par bya'o// de nas lag pa g.yas par ku sha bcug ste/ mthe bong srin lag gi rtsar bzhag la me dgug par bya'o// sngags ni oM e h+ye hi mahA b+hU ta de ba r-i Shi dwi dz+wa satwa mi/ gri hi twA a hU tiM a hA raM a smin san+ni hi to b+ha ba zhes pa 'dis thab kyi me'i phyogs su 'ongs par bsam mo// 'dir 'bar ba 'khrigs pa'i dbus su khro bo mi bzad par byed pa zhes pa bkug la gzhag pa glog 'khyug pa lta bu ba spu ser po can de bzhin du kha dog dud kha de nas mig g.yo zhing steng phyogs su rna ba nyan pa ltar mdzad cing sgra chen po sgrogs pa mche ba bzhi pa stobs chen po rlung gi dkyil 'khor la zhon pa// rab tu 'jigs shing hUM mdzad pas hUM sgra sgrogs pa/ spyan gsum pa/ phyag bzhi pa/ brjid pa chen po rdo rje'i 'od can/ rig pa'i khri la gnas pa/ gdong bdun pa/ rnam par zlog pa/ ma he la zhon pa// mya ngan byed pa'i tshul can dud pa'i phreng ba 'khrigs shing 'bar ba/ lcags las byas pa'i rgyan rnams dang ldan pa/ bzhin bzang po lcags kyis khebs pa/ 'bar ba'i phreng ba can/ spyan dmar po chen po/ mi g.yo ba'i tshul can na bza' sngon po bsnams pa/ 'jig pa'i dus ltar mnyam par 'bar ba drag po 'jig rten gsum po za ba lta bur rngam pa/ lag na gsal shing dang / rdo rje steng du 'phyar ba ltar 'dzin pa gzhan gnyis na ral gri dang gri gug 'dzin pa'o// de'i g.yas su ni so sor zhes bya ba phyag gnyis pa/ rdo rje dang gri gug lag na bsnams pa/ yan lag nag po/ mig dud pa'i mdog can/ ma mchu tshems kyi sgros mnan pa'o// de nyid kyi g.yon na ni khrag gis gang ba'i thod pa ste/ rang gi rigs su gnas pa/ khrag gi phreng ba mnyam par 'bar ba'o// g.yon du ni gshin rje mthar 'byin char sprin lta bur 'jigs pa'i mdog can zhal gsum phyag drug pa/ drag po zhabs bzhi pa/ spyan gsum pa/ mche ba rnam pa gtsigs shing rnam par 'gyur ba/ lcags las byas pa'i rgyan gyis 'bar ba can/ dur khrod kyi me ltar 'bar ba/ ma he la zhon par blta bar bya'o// snying gar ni 'jam dpal gyi dngos po bskyed par bya'o// thab kyi mdun dang rgyab kyi phyogs gnyis su ni mthar byed dang dus can zhes pa dag ste/ rang bzhin ji lta ba bzhin du bsam par bya ba ste/ bkres pa'i tshul la shing za ba'i don la 'dod pa'i phyag gnyis drag po'i cha byad can/ ji lta bu'i yi dags kyi bdag po'i rgyal po de bzhin du ste/ bsreg rdzas za bar 'dod pa can du bya ba ni drag po'i las la rab tu bsam pa'o// de lta bu'i ting nge 'dzin gyi stobs su yang dag par gyur pas ni sgrub pa po'i don thams cad nas thams cad du 'grub pa'o// sngags dang phyag rgya dang rnal 'byor rnams ni las dang rjes su mthun pa'i gzugs su ldan par bya zhing sku gsung thugs su byin gyis brlabs par byas pa la mchod yon la sogs pas mchod par bya'o// de yang mchod yon ni dbu la'o// zhabs bsil ni zhabs la'o// oM ar+g+haM pra tI ts+tsha swA hA zhes pas ar+g+haM dbul lo// lag pa g.yas pa'i mdzub mo dang / mthe bong gi rtse mo skam pa'i kha ltar sprad de mdzes par bskor ba'i tshul gyis gyen du bstan te/ ku sha chu gtsang la spangs la zhabs la dbul lo// oM pA d+yaM pra tIts+tsha swA hA zhes pas phul te/ de nas zhal bsil yang phul la mchod pa rnams kyis mchod do// de la me tog ni dbu la'o// bdug spos ni mdun du'o// dri chu ni thugs kar ro// mar me yang mdun du'o// de bzhin du lha bshos kyang mdun du ste gsol bar bya'o// de nas bsgrub bya'i gzugs brnyan bsreg rdzas su sbyin no// de nas yang de lta bu'i yang dag par mchod pa rnams kyis gang la phan par bya ba ste/ mi 'byor na yang yid kyi sgyu 'phrul gyi khyad par gyis so// de nas yang zhal bsil phul te/ gong du ste sngon du yang dbul bar bya'o// dgang gzar blugs gzar gyi mtshan nyid la dgang gzar ni sor bzhi pa'i tshad la dbyibs gru gsum pa thur du sor gnyis kyi tshad du brkos pa/ kha ran la rdo rje rtse gsum pa'i phreng bas yongs su bskor bar bya'o// 'di'i nang gi gra gsum la mtshan ma dag gzhag par bya ba yin te/ de yang stag dang / sbrul dang seng ge'i gdong rnams ji ltar btub tshad du bri'o// mar kyi 'dzag khung ni sor gcig pa'i tshad la/ rtse mo yang sor gcig pa rdo rjes byin gyis brlabs pa'o// de yi yu ba ni sor bcu drug pa'i tshad dang ldan pa can no// de nas blugs gzar ni yu ba sor bcu pa can/ gzar bu nyid ni sor gsum pa'i tshad la gru gsum pa'i dbyibs te/ dbus su sor gcig brkos pa gang gi mtshan mas byin gyis brlabs pa'o// 'og gi mchu yang de bzhin du sor gsum pa la rtse mo gsum pa kha gyes pa'i rdo rjes byin gyis brlabs pa'o// 'di lta bu'i dgang gzar dang blugs gzar ni mngon spyod kyi'o// de yang rdo rje brgyab pa'i shing ngam/ lcags las bya'o// yang na tsher ma shin tu rnon po can la sogs pa la bya'o// sangs rgyas dag kyang nges par 'jig // ces pa'i don ni de lta bu'o// de dag ni phyi'i sbyin sreg tu gsungs so// yang nang gi bdag nyid gsungs pa// sngags dang phyag rgyar yang dag ldan// de bzhin dpa' bo'i ston mo ni// zhes pa ste/ sngon du gsungs pa'i rdzas rnams dang // rang gi lhag pa'i lha'i rnal 'byor gyis nyon mongs pa thams cad rab tu zhi bar bya ba'i don dang / bsam gtan gyi nyams chen por bya ba'i ched du/ sa gsum gyi gnyen po'i thab khung du las thams cad rab tu bsgrub par bya'o// lte bar rang gi ngo bos skyes pa'i drag 'dzin ma'i me shin tu gsal ba'i sgra'i rang bzhin la/ rnal 'byor ma thams cad dang / dpal he ru kas gang ba 'dir sreg blugs ni rang bzhin med par rtogs pa'i sems dang sems las byung ba thams cad do// de ni bla na med pa'i sbyin sreg tu sangs rgyas thams cad kyis gsungs te/ phyi'i dngos po mtha' dag rang rig pa'i bdag nyid kyi rang bzhin du rtogs par bya'o// de ltar yang rdo rje mkha' 'gro'i rgyud las gsungs pa/ 'od kyi phreng bas 'khrigs shing 'jigs// 'od gsal dkyil 'khor gyis mdzes pa// lte bar de ltar bsgom pa'i me// lte bar thab khung nyid du gsungs// thams cad bud shing ye shes me// 'phro ba dang ni 'du bar byed// las kyi rlung gis bud pa na// lte ba'i dkyil 'khor nyid la sbar// thams cad dbang po dngos skyes pa// bsregs pas sems nyid bde bar 'gyur// las dang skye ba srid skyes pa'i// nyon mongs zhi bar bya phyir bsreg // 'di las rgyas pa'i 'byung ba ni// rim pas rdzogs pa'i byang chub myur// bskal pa'i me dang mnyam lta zhing // me de snang ba bzhin gnas pa// snying ga'i gnas na 'bar ba ni// rtsa nyid brgyad po'i dbus na'o// me yi dbus na pad+mo nyid// 'dab ma drug cu bzhi lta bu'o// de yi dbus na me yi lha// 'od ldan mtheb tshon tsam pa blta// me yi mdog can phyag gnyis pa// rang bzhin dga' ba gsal ba nyid// nyi ma'i dkyil 'khor la gnas pa// 'bar ba'i me dang mnyam pa'i 'od// rtsa rnams kun la gnas par blta// thams cad 'bar ba'i dbyibs can te// 'dab ma'i grangs rnams sngon du gsungs// lte ba'i bud shing rtag bsreg cing // de nyid yid ni me tog mchod// yid de'i bdug pas bdugs pa dang // yid de'i dri de dri mchog go// yid de mar me gsal ba ste// yid de'i cho gas mchod par bya'o// gtor ma'i 'du byed gang bar yang // yid kyi cho ga nyid kyis so// brkyang ma dgang gzar yin par gsungs// ro ma de bzhin blugs gzar te// kha yi pad+ma'i 'dab ma ni// sor gnyis tshad du rgyas par bya'o// rang gi rdo rje ji srid par// yu ba'i rdo rje rin chen ldan// bsreg rdzas snod ni thod pa ste// yam shing rdzas rnams thams cad do// 'di ni cho ga'i rim par bshad// ces so// rtsa lnga la kun gyi bzhi'o// lnga po 'di dag par sbyar te// sa dang chu dang rlung dang nam mkha' rnams mnyam par lte ba'i dbus na gnas pa chu shing gi me tog lta bur/ sgo dmar po rtag tu gnas shing 'dab ma brgyad po rtag tu gyen du bltas pa ge sar dmar po dang yang dag par ldan par mkhas pa rnams kyis yang dang yang du 'jug par bya'o// de'i dbus su ji skad du gsungs pa'i rnam par shes pa lhan cig skyes pa'i lha/ nam mkha'i rlung gi ngo bos rdzogs par gsal ba rdul phra rab tsam gyi mtshan nyid can gyi rnam par shes pa 'od zer can skra brgya'i rtse mo'i cha tsam rgyun du gnas pa la/ mar me lta bu rab tu gsal ba'i thig le yi ge med pa'i ri mos/ mchod yon dbul bar bya'o// sngon du bshad pa'i mtshan nyid can dang / sor mo lnga yis yang dag par sbyar bas na/ bsreg bya'i dgang blugs sbyin par gsungs so// 'dir dgang blugs sor gsum pa ni// sor mo gsum gyis bya'o// bsreg par bya ba'i rim pa'i sbyor ba ni// bdud rtsi'i yi ges yang dag par ldan pa dang / yi ge gsum mchog gi de kho na nyid bdud rtsi'i dkyil 'khor gyi dbus na mos so// bsregs pa'i rim pas char pa'i rgyun lta bur nyin mtshan du ga pur gyi rgyun bde ba chen po'i bdud rtsi'i rgyun thams cad drangs te/ 'og tu thim par bya'o// lus der mchog tu bsdus pa de bzhin gshegs pa thams cad du zhugs par gyur te/ zhi ba'i sbyin sreg ni de lta bur gsungs so// rgyas pa ni byang chub sems dpa' rnams kyi gzugs kyis mgu ste shin tu 'grol ba'o// shin tu zhi bar bya ba'i don du ni/ khro bo'i gzugs kyi khyad par du bya'o// rjes su chags pa la ni/ rnam par bkra ba'i bud med kyi gzugs su rnam par bsam mo// phyag rgya ni bud med du gsungs te// sku gsung thugs la rgyas btab pa'o// sum mdor me'i dkyil du rang byung gi lhag pa'i lha bsams la/ snod shin tu bkra shis pa'i snod las bsreg rdzas de nyid phul ba ni las thams cad pa ste/ dpa' bos gnyis su med pas snyoms par 'jug par bya'o// oM AHbaM hUM sngags kyis de'i lus su bskyed la hA hA dang sa ShI dA zhes pa'i sgra gnyis po yang dag par zlos shing // ji ltar bde bar 'gyur ba na ga pur rang bzhin gyi dga' ba rab tu gsal ba me'i dkyil 'khor rab tu 'bar ba/ 'jig pa'i me dang mnyam pa'i 'od lta bu der phung po lnga po mtha' dag med par/ der sreg blugs su bya'o// de lta bus ni phung po thal bar song yang 'tsho ba ste/ chos rnams kyi rang bzhin 'gag pa med pa'i chos nyid snying rje chen po dang / smon lam gyis bskyed pa sangs rgyas thams cad dang mnyam par gsal ba'o// 'dis ni rgyas pa ste bde ba chen po yang dag par rdzogs pa'i byang chub dkyil 'khor du 'byung bas na'o// zhi ba ni nyon mongs pa rnams shin tu zhi ba'i don te/ shin tu stong pa nyid gzhi med pa nam mkha' dri ma med pa lta bu'o// dbang ni phyag rgya chen po shes rab kyi pha rol tu phyin par gyur pa yin no// dpal he ru ka'i sprul pa ni zhes pa ni/ khams gsum po dkyil 'khor gyi bdag nyid do// nyer spyod ces pa ni/ sangs rgyas rnams ji lta bar ni sems can rnams par de bzhin te/ gnyis su med pa'i dngos po'i mtshan nyid pas so// bstan pa kun rnams shes zhes pa ni/ sangs rgyas kyis de kho na nyid du bsdus par ro// de lta bu'i dpa' bo'i phyag rgya dang gnyis su med par sbyor ba ni ston mor gsungs so// gzhan yang dam tshig bzang po rnams kyi dngos grub nye bar bskyed par bya zhing gzhan yang bdag nyid kyi ma yin pa gzhan gyis yongs su gzung ba'i rdzas ni ma yin zhing kha na ma tho ba med par gnas pa g.yeng ba med pas sna tshogs pa las byung ba'i 'o ma'i mchog gis de bzhin gshegs pa thams cad la gnyis su med pa'i sems kyis mchod par bya'o// gzungs zhes pa ni rtag tu nye bar mi btang bar bya'o// de bas na rtag tu mchod ces pa ste/ de ltar rtag tu mchod do zhes sbyar ro// lhag ma ni gsal lo// bgegs med ces pa 'di ni rtag tu dam tshig spyad pas na'o// gang zhig ji bzhin 'grub ces pa ni phyag rgya chen po la'o// 'dir ni gzhan dag 'gyur ma yin// zhes pa ni nyan thos la sogs pa'i byang chub ste/ de'i rnal 'byor gyi'o// pho nya mo mchog bzang mo dang // nye bar rtag tu ldan bya zhing // brtson par lhan cig mnyam ldan pas// shin tu chags dga'i longs spyod rdzogs// zhes pa la/ pho nya mo mchog bzang mo zhes pa dang / mnyam ldan zhes pa ni lhan cig tu rtag tu gnas par bya ba yin no// de'i phyir na nye bar rtag tu ldan zhes pa ste dngos grub kyi sgrub pas so// rjes su chags pas zhes pa ni rab tu bslab pa mchog tu gyur pa de rnyed pa na dpal he ru kar mnyam par sbyor ba'i rnal 'byor pas shin tu chags shing dga' bas longs spyod rdzogs par bya ba'o// rnal 'byor rdzas kyi rnal 'byor nyid// ces pa ni rdzas ni thams cad mkhyen pa'i ye shes bdud rtsi'i bcud de// ji ltar na lha'i dpag bsam gyi shing la ji ltar 'dod pa'i 'bras bu ster ba de bzhin du byang chub kyi sems kyi dpag bsam shing 'di las kyang sangs rgyas kyi de kho na nyid 'bras bu ster ba'o// rnam 'byed ces pa ni gnyis su rnam par dbye bar bshad de/ longs spyod dang grol ba'i 'bras bu rab tu ster ba'o// bla ma'i man ngag la chags shing zhes pa ni bla ma'i man ngag thos pa yang dag par bsgom pa la rtag tu mngon par dga' ba ni sgrub pa po'i rtsal phun sum tshogs par 'gyur bas/ tshe 'di nyid la byang chub dam pa sangs rgyas kyi de kho na nyid rdo rje 'dzin pa nyid du 'gro ba'o// de don zhes pa ni gang gi tshe brtson 'grus dman par gyur pa bla na med pa'i ye shes ma thob kyi bar du yang rnal 'byor pa ji ltar 'dod pa'i don rnams nor sbyin lta bur 'byor par 'gyur ro// 'di dag ni dpal he ru ka bde mchog gi 'grel ba sgrub thabs rnams kyi gnas zhes bya ba las le'u nyi shu rtsa brgyad pa'i rnam par bshad pa'o// // de nas zhes gsungs pa ni de ma thag pa'o// gzhan yang zhes pa ni pho nya mo'i khyad par gyi mtshan nyid do// bstan zhes pa ni sngon du bstan pa las gzhan du'o// de'i phyir na de dag shes par bya ba dang / gzhan yang zhes pa 'dir 'brel to// gang zhig ces pa ni pho nya ma'i mtshan nyid do// shes pa zhes pa ni rnal 'byor ba'o// ji lta bu zhe na/ dam tshig la gnas mkha' 'gro mar// zhes pa gsungs te/ dam tshig ni sgrub ba po rnams la phan pas nges par gnas pa de las 'da' bar mi bya ba'i don to// gnas zhes pa ni gang rnyed pa dang ngo // ji ltar gnas she na/ pha 'am yang na ma dang ni// zhes pa gsungs te/ pha dang ma zhes pa'i sgra ni shin tu sdug pa'i sems kyis lhan cig tu spyod par rjes su 'jug pa'o// gang la zhe na/ bdag po nyid ces pa gsungs te/ rnal 'byor pa ye shes thob pa la'o// skad cig mthong zhes pa ni// gnyis su med par zhugs pa dag gis de'i bdag nyid rdzogs pa can la ste/ so sor rig pa'i bdag nyid kyi rang bzhin 'di dag ji srid pa'o// de bzhin du yang gsungs pa/ ji ltar pha las bde thob pa/ bde ba de la rang nyid spyod// gang zhig shi ba'i bde ba bzhin// bde ba de la bsam gtan bshad// ces pa 'di dag go// lce sbom zhes pa ni gdong 'phel mthug cing nu ma rgyas pa 'dzin pa'o// de bzhin du lus chung zhing skra chung ba dang / glang po rdul gyi dri can gyi ga pur gyis rnam par myos pa can te/ kun rdzob ma zhes bya bar rnam par bshad do// 'di ltar ring po mtshan nyid ni gdong pa ring ba dang / rkang lag ring ba dang / de bzhin du nya'i dri dang ldan pa ga pur mang por 'dzin pa/ skye gnas ring ba/ zla ba lta bu/ sngo bsangs ma/ nu ma rtsub pa rked pa phra ba/ skra phra ba/ skye gnas phra ba/ yan lag rtsub cing 'gros dal ba/ ring zhing mgrin pa'ang ring ba dang // shin tu ring po ni ma yin te/ don du gzugs ran pa/ pad+ma dkar po lta bu ste/ rtag tu rdul 'byung ba'i dri zhim pa mchog dang ldan pa'o// ri dgas kyi mig lta bu dang / ri dgas kyi blta lugs dang / ri dgas kyi mgrin pa dang / ri dgas kyi lto ba dang / ri dgas kyi rgyal po'i rked smad lta bu dang / skal ba dang ldan pa dang / pad+ma'i dri dang ldan pa can no// mig ni dmar ser zhes pa ni/ dmar ser la cung tsam dmar ba shas che ba de bzhin du rkang lag dmar ba/ me tog ma li ka'i dri lta bur zhim pa/ bde bar gshegs pa 'dus pa'i tshogs la dga' ma ste/ de lta bu'i rig mas ni dngos grub rab tu ster ba'o// sbom zhing ring ba/ nu ma rgyas pa can/ skra li ba yin te/ 'gros dal ba dang ngang pa ltar 'gro ma/ shin tu ring ba ma yin pa/ bzhin yongs su zlum pa/ lte ba'i ltag na gnyer ma gsum pa can/ rked pa'i dbus phra bar shes par bya'o// rtsub cing zhes pa ni rtsub cing yan lag rtsub pa ni dbang po ma zhes bya ste/ rtsod pa la dga' ba ma'o// dmar ser skra zhes pa ni/ dmar ser gyi skra 'khyil ba can/ kha dog dang bral ma'o// yan lag glog shu can nu ma skyes bu ltar spangs pa/ 'bras sA lu'i dri la 'dod pa can/ lus la dri sha chen lta bur 'byung ba/ chang la sred pa/ dam tshig gi spyod pa phun sum tshogs pa can/ de bsam pa mchog dang ldan pa dri zhim po khyad par can dang / chang du bsres pa'i dri'i rjes su 'gro ma/ 'dod sems kyi bye brag shin tu che bas 'dod sred kyi rnam par myos ma ga pur mang po can no// dngos grub kun gyi thun mong du// zhes pa ni/ grol bar bya ba'i don du dge ba'i bshes gnyen thams cad la rjes su 'gro ma'o// dran pa zhes pa 'di'i mtshan nyid rnams so// yang dag ldan zhes pa ni rnal 'byor ma'o// pho nya la sogs gnas dang bcas// zhes pa la/ gnas zhes pa ni rab tu gnas pa ste/ bstim par bya zhing ldan par bya ba ji srid pa'o// gang dag dang zhe na/ mkha' 'gro ma mchog nyi shu bzhi// zhes pa 'di ste/ 'di dag tu gzhan gnas pa dag kyang bsdu ba'o// de'i phyir na de dag gis 'di dag ma lus par khyab par ro// 'di lta bu dag rnyed na rab tu mchod par bya'o// 'di lta bus ni longs spyod dang grol 'bras rab ster zhes pa ste/ sgrub pa po'i longs spyod rnams dang / grol ba'i 'bras bu rab tu ster bar 'gyur ba'o// rtsa ba'i sngags ni rtag tu bzlas// zhes pa ci nyon mongs pa thams cad las yid skyob pas na sngags te/ 'di ltar gnyis su med pa'i ye shes so// de rnam par dag pa ni rtsa ba'i sngags te/ de bzlas zhes pa ni 'dod pa'i don kun sgrub pa po la zhes pa la// 'dod par bya bas na 'dod pa ste/ 'di ltar sems can gyi don thams cad mdzad pa rdo rje 'dzin pa la sogs pa'i rang bzhin no// sgrub pa po de'i skye ba nyid la sangs rgyas nyid ster bar byed pa'o// de bas na/ 'di ltar 'di las byung ba yin// zhes pa ste/ shin tu bsgom par byas pas 'thob pa'o zhes pa'i don to// de gang zhe na// rgyu dang mi rgyu 'jig rten gsum// zhes pa ste/ de la 'jig rten gsum zhes pa ni yongs su dag pa'i sangs rgyas kyi zhing ngo // rgyu ba zhes pa ni sems can gyi 'jig rten no// mi rgyu zhes pa ni snod kyi 'jig rten no// der de rnams dang bcas par ro gcig par gyur pa rdo rje 'dzin pa nyid kyi phyir ro zhes so// yang na 'jig rten gsum zhes pa ni/ sku rdo rje la sogs pa'o// de rnams su rgyu ba ni byang chub kyi sems rdo rje ste// bde ba 'dod pa g.yo ba'i phyir rgyu ba'o// mi rgyu ba ni de thob pa'o// de rnams dang lhan cig 'jug ces par sbyar ro// su zhe na/ sgrub pa po zhes pa 'di ste/ gang yang 'dir/ sngags dang phyag rgyar yang dag ldan// sgrub pa po yi dngos grub mchog // ces pa ste/ de nas de ltar phyag rgya dang bral na byin gyis mi rlob ces pa'o// phyag rgya zhes pa ni shes rab la gsungs te/ sku gsung thugs la rgyas btab pa'i phyir ro// de dang bral ba ni dad pa med par ci'i phyir na/ nyan thos lta bu'o// de nas de'i lus sngags kyis byin gyis rlob par mi 'gyur ro// sngags zhes pa ni gnyis su med pa'i ye shes rdo rje 'dzin pa thob pa'i don te/ gang gi phyir mngon du sbyar na byang chub par 'gyur ba de'i phyir yid kyi 'du byed gzhan du mi 'gyur bas brtson 'grus lhag par brtun te bya'o// ji ltar dro bar bdag nyid bya// zhes pa ni dang por ni shes rab dro bar 'gyur ba'o// gnyis pa ni du ba lta bur 'gyur ba'o// gsum pa la me stag lta bur 'phro ba'o// bzhi pa la mar me 'bar ba lta bu'o// lnga pa la rtag tu shin tu snang ba ste/ rdul med pa'i nam mkha' lta bu'o// 'di'i don gsal bar bshad pa/ cung zhig gsal bar snang ba la ni 'gro ba yin no// de lta bu de nyid kyi snang ba gsal ba 'bring por 'gyur ba ni rtse mor 'gro bar 'gyur ro// gang gi tshe de nyid shin tu gsal bar 'gyur te/ phyi'i don rnams shes pa nyid du snang zhing rnam par shes pa tsam la gnas te rtog pa'i dra ba las grol ba'i rang bzhin gyis 'od gsal ba'i rnam pa rgyun mi 'chad pa de ni bzod par 'gro bar 'gyur ro// de nyid ni sangs rgyas thams cad kyi chos rnams kyi mchog tu 'gyur ba'i phyir nang chos kyi mchog gi don to// rnal 'byor pa la gang zhig sdang // zhes pa la sogs pa la/ gang zhig sdang zhes pa ni gti mug gi phyir na mi dge ba'i bshes gnyen gyis kun du phyir kha thur du bltas te 'gro ba dag go// lhag ma ni go sla'o// rnal 'byor che 'chang dpa' bo 'di// zhes pa la sogs pa ni/ de gnas pa'i yul ni yongs su brtag pa yin pas na/ mchod par 'os pas de'i nye 'khor lta ci smos/ de rung ni rtag par gnas// zhes pas ni 'di shes pa'i rnal 'byor pa'i snying la zhugs so zhes pa'i don to// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u nyi shu rtsa dgu pa'i rnam par bshad pa'o// // de nas gzhan yang zhes pa ni he ru ka gzhan te/ khro bo'i rgyal po gnod mdzes kyi don 'di'o// der 'gro ba ni 'dir te/ shin tu rnyed dka' spangs par zhes gsungs te/ de la spangs par zhes pa ni rjod byed dang phyi mo rnams rim pa ji lta ba bzhin du ma 'dres par dgod par bya'o// sa'i cha zhes pa la sogs par 'di dag ni 'byung po thams cad la gtor ma sbyin la'o// bdag gi bya ba kun byas shing // zhes pa la/ kun zhes pa ni sa bon yi ge hUM gi sgra yis gzugs su 'gyur bar bya ba'o// bde ba ni dngos po med par 'gyur ba ste/ nam mkha' dang mnyam pa'i gzhi'o// de nas go chas bcing bar byas la thams cad mi dmigs pa stong pa nyid du shes par bya ste/ rdza rnga bcing bar bya'o// de la mu raM dzaM zhes pa ni rdza rnga ste/ yi ge gsum po ni/ sku gsum du mi phyed pa yin la/ zlum po ni rlung gi ngo bo'o// ri mo brgyad kyis mnyam pa'i bzhi po dbus su ri mo gcig gzhug pa dang / dgu ru 'gyur ro// stong pa nyid kyi dngos po dri ma med pa'i A li dang kA li rnams mnyam par so sor dgod par bya'o// dga' ba bzhi las 'byung ba'i chos gzhom du med pa ni rdza rnga'o// der yi ges yongs su bkang ba ni dam pa'i chos gsung rab yan lag bcu gnyis so// de dag gi grangs kyi bar bar nas btu ba ni chos bdag med pa'o// zhal bzhir gsungs pa ni bdud bzhi rnam par bcad pa'o// sngags kyi gzugs rnams bzlas pa'i dus na rnam par 'phro ba dang bsdu ba ni rlung la mnyam du zhon pas khams gsum ma lus pa rlung gi de kho na nyid du rig par bya'o// rim bzhin 'byung dang rim min pas// zhes pa ni rim pa bzhin dang rim pa bzhin ma yin pa'i A li kA li las yang dag par byung brjod par byed pa'i yi ge rnams te/ de ni sgra brnyan lta bur bstan pa'i phyir ro// re mig sum cu rtsa gsum gyi// re mig las ni gsum pa blang // zhes pa la sogs pa ni ji lta ba bzhin du gsal bas na dkyus nyid las bla mas smras pa tsam gyis so// oM suM b+ha ni suM b+ha huM hUM phaT/ oM gr-i h+na gr-i h+na huM hUM phaT/ oM gr-i h+nA pa ya gr-i h+nA pa ya huM hUM phaT/ oM A na ya hoHb+ha ga bAn badzra hUM hUM phaT/ de dag ni 'jig rten gsum las rnam par rgyal ba zhes bya ba'o// sngags kyi phreng ba bzhi po des ni dkyil 'khor gyi don du gsungs pa ste/ gdug pa thams cad rnam par gnon pa'o// khro bo bzhi dang yang dag ldan// skad cig gis ni sku brgyad 'gyur// zhes pa 'di ni/ sngags kyi phreng ba re re las sku shin tu 'jigs pa gnyis gnyis skad cig gis spros pas bgegs thams cad rnam par 'joms pa la bya'o// de'i rim pa yang 'khor lo chen po phyi rol gyi mthar thug pa rnams na khwa gdong ma la sogs pa brgyad po rnams zhal gcig phyag gnyis pa gri gug dang thod pa 'dzin ma/ kha dog dmar 'od 'bar ba spyan gsum ma// drag mo 'jigs par byed ma/ dar la bab pa'i cha byad can/ mdzes ma zhal rnam par 'gyur ba stag gi pags pa'i smad g.yogs can/ sku smad gsal shing lta bur 'bar ba rnon po 'jig pa'i dus kyi me ltar mnyam par 'bar ba'i 'od zer dang ldan par bzhugs pa/ phyogs brgyad kyi bgegs thams cad kyi tshogs la rked pa nub tsam du sngags gzhan gyis khro bo'i phur pa rnams rim pa bzhin dang / rim pa bzhin ma yin par btab ste gzir bar bya'o// sngags ni 'di lta ste/ oM g+ha g+ha g+hA ta ya g+hA ta ya sarba duSh+TAM hUM phaT/ kI la ya kI la ya sarba pA paM hUM phaT hUM hUM badzra kI la ya badzra d+ha ra A dz+nyA pa ya ti kA ya bA k+tsit+ta badzra kI la ya hUM phaT ces pas gzir ro// de rdo rje tho bas brdung ba ni khro bo'i lta stangs kyis bltas la brdung ba'i sngags ni// oM badzra mung+gar badzra kI la ya A ko Ta ya hUM phaT ces so// de 'debs par byed pa'i khro bo'i 'khor lo'i rtsibs rnams la gnas pa rnams kyis so// de dag gi mtshan yang // rdo rje gtum po dang ni rdo rje nyi ma me// rdo rje gtsug tor dang ni rdo rje 'khyil ba dang // rdo rje gnod sbyin dang ni rdo rje sngon po dang // rdo rje stobs po che dang de bzhin du// rdo rje 'jigs byed nyid ni brgyad pa ste// steng na gtsug tor 'khor los sgyur ba nyid// 'og tu gnod mdzes zhes byar rab tu grags// sdug bsngal kun 'byung 'gog pa lam nyid dang // zad dang mi skye chos dang rjes shes dang // kun rdzob nyid dang yongs su shes pa dang // ye shes bcu po 'di dag rnam dag pa'i// khro bo bcu po de nas spro bar bya'o// rdo rje sems dpa' yongs su zhu ba las// bdag nyid rdo rje hUM mdzad nyid du bskyed// sngon po chen po brjid pa chen po dang // de nyid mche ba gtsigs pa 'jigs par mdzad pa'o// g.yas dang g.yas min zhal ni sngo dang ljang // zhal gsum rim pa bzhin du dpa' tshul dang // smre ba'i tshul dang gdangs nas ljags 'dril ba'o// smin ma shin tu khro gnyer lta bu dang // spyan gsum zlum zhing shin tu dmar pa dang // khro bo 'jigs pa 'bar bas 'khrigs pa ste// rdo rje hUM mdzad hUM nyid mdzad pa'o// mi rus rgyan gyis brgyan par mdzad pa ste// mi yi mgo bo'i phreng ba'i do shal can/ sangs rgyas lnga rnams 'byung zhing 'phro ba'o// phyag gnyis rdo rje dang ni dril bu 'dzin// 'jig rten gsum rgyal phyag rgya bcing mdzad pa'i// gnyis po shes rab snyoms par 'jug pa ste// lhag ma'i phyag gis lcags kyu zhags pa dang // kha T+wAM ga dang thod pa ral gri 'dzin// g.yas brkyang ba yi gnas pas yang dag bzhugs// 'jigs byed dus mtshan zhabs mthil gyis gnon mdzad// de la shar gyi rtsibs la rdo rje gtum po sngon po dang / g.yas dang g.yon gyi zhal ni ser po dang ljang gu'o// g.yas kyi phyag na rdo rje tho ba bsnams shing rdo rje sdigs mdzub mdzad pa'o// g.yon na ni thod pa dang kha T+wAM ga'o// phyag gnyis kyis ni rang lta bu'i shes rab ma la 'khyud pa'o// byang du ni nyi ma me ltar 'bar ba ser po/ g.yas dang g.yon pa dag ni sngon po dang ljang gu'o// rang dang 'dra ba'i shes rab ma la 'khyud pa dang / rdo rje dbyig pa dang / thod pa dang / kha T+wAM ga 'dzin pa'o// nub tu ni rdo rje gtsug tor dmar po rang dang 'dra ba'i shes rab ma la 'khyud pa/ g.yas pa dang g.yon pa ni dkar po dang ljang gu'o// pad+ma dmar po dang / thod pa dang / kha T+wAM ga 'dzin pa'o// lhor ni bdud rtsi 'khyil pa ljang gu/ rang dang 'dra ba'i shes rab ma la 'khyud pa/ g.yas dang g.yon pa'i zhal ni ser po dang / dkar po'o// sna tshogs rdo rje dang / thod pa dang / kha T+wAM ga 'dzin pa'o// mer ni rdo rje gnod sbyin dud kha rang dang 'dra ba'i shes rab ma la 'khyud pa/ g.yon dang g.yas pa ser po dang / ljang gu 'gying bag can/ lcags kyu dang / thod pa dang / kha T+wAM ga 'dzin pa'o// bden bral du rdo rje dus byed dmar po// g.yas dang g.yon pa dag ni ser po dang / ljang gu ste/ rang dang 'dra ba'i shes rab ma la 'khyud pa dang / dgra sta dang thod pa dang kha T+wAM ga 'dzin pa'o// rlung gi mtshams su rdo rje stobs po che sngon po/ g.yas dang g.yon pa ni ser po dang ljang gu'o// rang dang 'dra ba'i shes rab ma la snyoms par 'jug pa dang / rtse gsum pa dang / kha T+wAM ga dang thod pa 'dzin pa'o// dbang ldan du rdo rje 'jigs par byed pa sngon po mi g.yo ba g.yas dang g.yon pa ser po dang ljang gu'i kha dog can rang lta bu'i shes rab ma la 'khyud pa/ ral gri dang thod pa dang kha T+wAM ga 'dzin pa'o// steng du ni gtsug tor 'khor los sgyur ba dkar po ste/ g.yas dang g.yon pa dag ni sngon po dang ljang gu rang lta bu'i shes rab ma la 'khyud pa 'khor lo dang / thod pa dang / kha T+wAM ga 'dzin pa'o// 'og tu ni rdo rje gnod mdzes sngon po dang / g.yas dang g.yon pa dag ni ser po dang ljang gu/ rang lta bu'i shes rab ma la 'khyud pa/ rdo rje gsal shing dang / g.yon na chags pa'i zhags pa dang / sdigs mdzub can no// khro bo thams cad kyang sna tshogs rdo rje dang / chu skyes dang / nyi ma dang / sum brtsegs kyi dbus na gnas pas 'jig rten skyong ba brgyad po rim pa ltar g.yas brkyang bas gdan du gzir te/ 'di ltar/ lus ngan mig dang gshin rje dang // de bzhin chu bdag nor sbyin dang // me dang bden bral rlung lha dang // dbang ldan nyid de lha rnams so// steng du ni tshangs pa'i mdun na 'don gyi lha rnams dang bcas pa'o// 'og tu thags bzangs ris te/ de rnams kyi snying ga rnams su gnas par bya'o// dgod lugs ni rim pa bzhin dang / rim bzhin ma yin par te/ khro bo thams cad dbu skra dmar ser ro// de dag kyang smin ma'i khro gnyer bsnyer zhing rnam par 'gyur ba can no// lus thung zhing gsus pa ldir ba/ dmar zhing zlum pa'i spyan gsum pa// mgo'i phreng ba'i do shal byas pa/ mi'i rus pa'i rgyan gyis brgyan pa/ sbrul nag po mtha' yas kyi thod can dang / mdangs dmar po 'jog pos ni rna ba'i 'dab mar shin tu dkris pa'i gdengs ka can/ pad+ma chen po dkar pos do shal du brgyan par byas pa/ stobs kyi rgyu ljang gus ni mchod phyir thogs shing 'chang ba/ dung skyong ser pos ni gdu bur byas pa/ sna tshogs pa'i mdog gi rigs ldan gyi dpung rgyan gyis yang dag par mdzes pa/ nor rgyas pad+ma dkar po'i mdog can gyis rnam par mdzes pa'i ska rags can/ pad+ma'i rtsa ba ltar skye ba'i pad+mas ni rkang gdub byas pa'o// de rnams kyang skad cig gis sku gsung thugs la brgyan par byas la// skad cig gis sku gsung thugs la byang chub sems kyis bkrus te/ rang gi rigs rnams dbu rgyan du gsal bar bya'o// rang rang gi lus las rdo rje 'bar ba 'khrigs pa 'jigs par spros te/ nam mkha'i dkyil 'khor bkang bas phyogs bcu'i mthar thug par khro bo 'bar bas dkrigs shing 'khrigs par bya'o// de nyid rig pa dag gis bka'i 'khor lo de g.yon du myur du 'khor bar bya zhing lha la brten pa'i sems kyis gdod nas dag pa'i de bzhin gshegs pa lta bur bgegs med par 'gyur zhing 'di thos pa tsam gyis gdug pa thams cad 'chi bar byed par nges so// nyon mongs pa'i gdug pa can yang 'jigs par byed do// gang dag 'ga' zhig 'di las 'da' bar gyur ba de'i tshe dum bur chad par the tshom mi za ba'o// dpal rdo rje hUM mdzad kyi 'khor lo'i rnal 'byor gyis bdag nyid rdza rngas bdud rnams dbye ba'i las rnams phye ba dngos grub kun gyi 'bras bu skyed par byed pa zhes pa'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu pa'i rnam par bshad pa'o// // de nas sha chen zhes pa la sogs pa ni zhe sdang la sogs pa thams cad do/ de rnams kyi sel byed ni dam tshig rnams te mthu dang ldan pa'i phyir na'o// de dag gis ji ltar 'gyur zhe na/ rdo rje skyes zhes pa gsungs pa la/ rdo rje ni mi phyed pa'i ye shes te/ de ltar skyes pas na rdo rje 'dzin pa'i sku ste/ de nas zhes pa ni de rnams kyis te/ zhe sdang la sogs pa'i gdug pa thams cad rnam par 'joms pa mi bzad pa'o// de gang gis she na/ rdo rje skya ba nye bar rdzogs pas so// de bzhin khye dang zhes pa la sogs pa rnams ni de lta bu'o// bza' dang sbyin sreg ces pa la de bza' ba yang yin la sbyin sreg kyang yin pas bza' ba dang sbyin sreg ste/ gtor ma'i bya ba rnams su bya ba'o// mngon spyod ces pa 'di ni rang bzhin gyis 'od gsal ba nyid kyi phyir na/ de rnams kyi sha kha na ma tho ba med pa rnyed na rdo rje rnal 'byor pas gtor ma la sogs par bya ste/ gzhan dag ni sems can rnams la gnod pa'i phyir na spang ngo // de ltar yang gsungs pa/ sngags pas sems can gnod byed pa// phyag rgya'i dngos grub mi thob po// zhes so// de'i thab khung ni rnam par rtog pa med pa'i sems ni thab khung du grags so// me ni gnyen po'i me rab tu 'bar ba'o// der yang bsregs pa ni sA lu skyes kyi stobs te rnam par rtog pa'o// gang cung zad skyo bo rnams smod par byed pa'i srog chags thams cad kyi yan lag las byung ba rnams dang / sna tshogs pa'i chang dag bza' zhing btung bar bya'o// ma lus zhes pa ni khams gsum na yod do cog go// lus pa med par grub ces pa ni bcom ldan 'das kyis de dang de las gsungs pa'i dngos grub lus pa med par 'grub ces pa'i don to// rgyal srid thams cad ces pa ni rdo rje 'dzin pa nyid do// dung dang nya phyis mu tig rnams// zhes pa la sogs pa dang // gsum char rgyu las byung ba yin// zhes pa la/ rgyu zhes pa ni mi dge ba'i las rnams so// 'byung ba zhes pa ni de las byung ba ste 'gro ba rigs drug rnams so// de rnams kyi nang nas bsod nams chen pos skyes pa'i mi'i 'gro ba'o// de lta bu 'dis na chos kyi sku'i lus can gyi thod pa la ni su zhig smod de/ smad par mi bya'o zhes pa'i don te/ dge ba'i las kyis bskyed pa'i 'bras bu ni ma yin pa'i phyir na shin tu dka' ste/ bsod nams kyi tshogs chen po las 'byung bas na'o// ci'i phyir na mi'i skye ba mchog ce na// ye shes dang thar pa'i don rab tu bsgrub pa'i gnas yin pas na chos kyi sku'i lus can gyi thod pa la lha dang mi rnams la gzugs mdzes pa'i yon tan gyi gzhi po de la bsngags so// de nas shin tu sna tshogs pa'i phyag rgya lnga po ni mi rus kyi phreng bar shin tu nges te/ shin tu dag pa'i rgyan rnams bzang pos dpa' bo rnam par mdzes par bshad do// brda zhes pa ni brda ste/ sangs rgyas kyi phyag rgyas dpa' bo rnams kyi lag pa g.yon pa 'di sangs rgyas lnga'i gzugs dang / 'byung ba lnga'i bdag nyid dang / sna tshogs pa'i brtan pa dang g.yo ba'i 'gro ba ma lus pa ni rtsa lnga'i rang bzhin gyis ji ltar bde ba'i bdag nyid du bskyed do// de lta bus mngon par byang chub par 'byung ba'i theg pa'i don mthong bar 'gyur ro// g.yon pa zhes pa ni shes rab ste rang bzhin med par kun rdzob ma 'di ni yongs su rig par byed pa'i thabs kyi mtshan nyid dang gnyis su med pa chos rnams kyi de bzhin nyid de/ dpal he ru ka rdo rje phag mo dang gnyis su med pa'i bde ba rdzogs par byang chub pa'i dkyil 'khor la mngon du phyogs te mnyam par bltas na thams cad mgu bar yang dag par 'gyur ro// de'i tshe slob dpon rang nyid dpal dang ldan pa'i rdo rje 'chang sangs rgyas kyi yab chen po ste/ lag pa g.yon la rigs drug po rim pa ji lta ba bzhin du bkod do// A li kA li mnyam par byas pa las sde tshan rnams kyi grangs las rim pa ji lta ba bzhin du bzlas brjod bya'o// 'di lta ste/ sdong por rdo rje sems dpa' bzhugs// zhes pa la/ sdong po zhes pa ni mthe bong ngo // lcug mar rnam par snang mdzad bzhugs// zhes pa la/ lcug ma zhes pa ni mdzub mo'o// bla mar pad+ma gar dbang bzhugs// zhes pa la/ bla ma zhes pa ni gung mo ring po'o// rgyun la dngos grub thams cad ni// zhes pa la/ rgyun ni srin lag go// mtha' ma la ni mkha' snying po// zhes pa la/ mtha' zhes pa ni mthe'u chung ngo // rdo rje sems dpa' zhes pa ni go sla'o// dpa' bo zhes pa ni mi bskyod pa'o// gang dang gang la gnas pa'i sngags kyi yi ge de dang des rigs kyi ming gis bos la/ de'i rnal 'byor byin la rab tu gnas par bya'o// de yang 'di lta ste/ kye dpal che ge mo rdo rje de bzhin gshegs pa zhes so// de la yang rigs kyi rim pa bzhin du'o// a A ka tsa Ta ta pa ya sha zhes pa'i sde tshan gyi yi ge de rnams ni rnam par snang mdzad rgyal po'i bdag nyid do// i I kha tsha Tha tha pha ra Sha sde tshan gnyis pa 'di dag ni rin chen rgyal po'o// u U ga dza Da da pa la sa zhes pa sde tshan gyi gsum pa de rnams ni 'od dpag tu med pa'i'o// e ai g+ha dz+ha D+ha d+ha b+ha wa ha zhes sde tshan rnams kyi bzhi pa 'di rnams ni don yod grub pa'i'o// o au aM aHnga nya Na ma zhes pa sde tshan rnams kyi lnga pa 'di rnams ni mi bskyod pa'i'o// de lta bu ni 'jig rten thams cad kyi zad pa dang skye bar gnas so// de'i phyir na sangs rgyas thams cad kyi bdag por sbyor bas rdo rje zhes pa ste/ rim pa ji lta bar rigs drug pa rdo rje sems dpa' bdag po cod pan te/ rgyu yis 'bras bu la rgyas btab pa dang / 'bras bus rgyu la rgyas gdab pa'o// de la bzhad pa'i rdo rje zhes pa dang / rnam par sgeg pa'i rdo rje zhes pa dang / rdo rje bsgyings pa zhes pa dang / rdo rje rol pa zhes pa ni rnam par snang mdzad kyi rigs kyi ming rnams so// bde ba'i myu gu rdo rje zhes pa dang / rdo rje pad+mo zhes pa dang / pad+mo'i myu gu rdo rje zhes pa dang / rdo rje rol pa zhes pa ni rin po che'i rigs kyi ming rnams so// rdo rje ye shes zhes pa dang / rdo rje yid bzhin nor bu zhes pa dang / yan lag med pa'i rdo rje zhes pa dang / snang byed rdo rje zhes pa ni pad+ma'i rigs can gyi ming rnams so// rdo rje shes rab myu gu zhes pa dang / rdo rje snying rje myu gu zhes pa dang / rdo rje mchog tu dga' ba zhes pa dang / rdo rje dga' bde zhes pa dang / rdo rje 'bebs pa zhes pa ni las kyi rigs can gyi ming rnams so// rdo rje bde ba chen po zhes pa dang / rdo rje chags pa zhes pa dang / nam mkha' rdo rje zhes pa dang / shes rab rdo rje zhes pa dang / pha rol tu phyin pa'i rdo rje zhes pa ni/ zhe sdang gi rigs can rnams kyi ming ste/ gya nom snang ba la sogs par rab tu gnas pa na phyag rgya chen por grub pa rnams kyi ming du 'gyur ro// de bzhin du phyag rgya chen po grub pa po rnams kyi ming yang 'gyur te/ rdo rje snying po ma zhes pa dang / rdo rje mtshon cha ma zhes pa dang / rdo rje e ma'o bde ba ma zhes pa dang / rdo rje bdag med ma zhes pa dang / rdo rje spyan ma zhes pa dang / ming de rnams ni rnam par snang mdzad kyi rigs can ma rnams kyi'o// rdo rje mkha' 'gro ma zhes bya ba dang / rdo rje sor mo zhes bya ba dang / rdo rje phreng ba ma zhes bya ba dang / rdo rje mgu ma zhes pa ni rin po che'i rigs can ma'i ming rnams so// rdo rje shugs ldan ma zhes pa dang / rdo rje lcags kyu ma zhes pa dang / rdo rje phreng skor ma zhes pa dang / rdo rje phreng ba ma zhes pa dang / rdo rje bzhad mo zhes pA ni pad+mo'i rigs can ma'i ming rnams so// rdo rje bsdams ma zhes pa dang / rdo rje kha rgyas ma zhes pa dang / rdo rje pad+ma ma zhes pa dang / rdo rje gsal byed ma zhes pa dang / rdo rje lus ldan ma zhes pa ni las kyi rigs can ma'i ming rnams so// rdo rje chags pa ma zhes pa dang / rdo rje sgrol ma zhes pa dang / rdo rje mgul rgyan ma zhes pa dang / rdo rje bzhugs ma mo zhes pa dang / rdo rje blo ldan ma zhes pa dang / rdo rje mi thung ma zhes pa dang / rdo rje mdzes 'phyang ma zhes pa dang / rdo rje dbugs 'byin ma zhes pa dang / rdo rje lag pa mo zhes pa ni zhe sdang gi rigs can ma phyag rgya chen po'i grub pa'i ming rnams so// lag par 'byung ba 'di nyid ni zhes pa ni g.yon pa shes rab mar 'byung ba 'gro ba rnams skyed par byed pa'i rgyu ste/ rtsa lnga dang 'byung ba lnga'i bdag nyid du gsungs so// spyan ma zhes pa la sogs pa'i lcug ma dang bla ma dang / gtso bo dang byis pa dang sdong po ste/ de rnams su shin tu bzhugs pa rnams so// pha rol tu phyin pa ni sdong po la ste/ stong pa nyid la'o byed ma'o// de rnams ni 'byung ba chen po lnga rnams te/ mtha' dang dbus med pa skye gnas chos kyi bde ba dang ldan pa gang zhig rang bzhin med pa ni shes rab yin la 'dir dngos po ni thabs te/ yang dag pa'i mtha' las kyang yang dag pa'i mtha'i gzugs kyis gsal zhing gsal ba'i thugs rje chen po he ru ka'o// de yang // thabs ni skyes bur shes par bya// stong pa bud med rang bzhin no// kun du bsam med spyod med dang // chags pa'i chos rnams bsten pa'i'o// des de dang yang dag par drug pa las lto bar blangs nas 'dzin pa ltar rdo rje can gnyis pas kyang mdun na mo blangs te gzung bar bya'o// de lta bu'i tshogs pa'i mchod pa nye bar kun du bsdus par dpa' bo dam pa mchod par bya'o// de nas ni rjes su gnang ba sbyin pa ste/ 'di nas bzung ste byang chub kyi dkyil 'khor gyi mthar thug par phyogs rnams kun du sems can mchog rnams la chos kyi 'khor lo bla na med pa bskor du gzhug ste/ thabs dang shes rab tu ldan pa'i bdag nyid kyi yid bzhin gyi nor bu rin po che lta bur skye ba med par gzung 'dzin dang bral bar sems can gyi don deng nas gyis shig pa'o// dbang bskur ba nye bar thob nas rjes su gnang ba byas shing byas pa rab tu spro ba dang ldan pa des shin tu snyan pa ma lus pa dga' bar byed pa'i tshig smra bar bya ste/ deng bdag skye ba 'bras dang bcas// mi yi dngos 'di gson par 'gyur// bdag gis deng 'dir de nyid rig// deng nas bdag nyid longs spyod bde// deng 'dir bdag gi rgyu don thob// mkha' 'gro ma blo bsam mi khyab// lha lags deng 'dir bdag mgu'o// bdag deng 'di ltar 'grub po kye// deng 'dir sangs rgyas rigs su skyes// deng 'dir bdag ni sangs rgyas sras// zhes so// slob ma rnams kyi bya ba yang dag par rdzogs nas de'i rgyab la slob dpon gyi lag pas byugs te de nas gtang bar bya'o// de la me tog dang / spos dang / byug pa dag byin la// glu dang gar dag gis kyang nye bar dga' bar bya ste/ de lta bus nye bar bsdu bar bya'o// lhan cig zas la spyad par bya'o zhes pa ni rgyud 'di la dbang bskur zhing 'di dag gzhan du mi smra zhing nges pa'i don dag shin tu sbed pa rnams dang ngo // 'di lta bus cir 'gyur zhe na/ dpa' bo kun dang mnyam sbyor ba// mkha' 'gro dra ba'i sdom pa yin// zhes pa 'dir 'gyur ro// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu gcig pa'i rnam par bshad pa'o// // de nas yang dag mchog bshad pa// bza' dang ston mor 'dus pa dang // zhes pa ni/ kye las gang dag gis sems can rnams// 'jigs chen dmyal bar lhung gyur pa/ yang dag thabs chen ldan pa yi/ rnal 'byor pa ni de yis 'grol// zhes bya ba yin no// phyugs kyi 'gugs par byed pa'i ni/ zhes pa la/ phyugs zhes pa ni/ bong bu la sogs pa dang / sangs rgyas lnga rnam par dag pa kha na ma tho ba med pa la bsgrub par bya'o// 'on mi la ji ltar phyugs su gsungs she na/ rigs kyi rigs mchog phyugs nyid do// zhes gsungs pa la/ phyugs zhes pa'i sgra ni 'dir rigs rnams kyi nang na rigs kyi mchog la bya ba'i brdar phyugs zhes bya ba yin te/ yon tan thams cad dang ldan pa'i phyir na'o// sngon du gsungs zhes pa ni// sngon du gsungs pa'i ji lta bu'i rim pas skye ba bdun pa rab tu mtshan pa'o// de nas thun mong rnams te/ ma rgas pa dang / 'bras nad la sogs pa dang bral ba'i dam tshig rnyed na yang ngo // yang na sngon du gsungs zhes pa 'di ni lag pa'i brda ji ltar gsungs pa ste/ cho ga des gnas dang nye ba'i gnas dang zhing la sogs par dngos grub bsgrub pa'i dkyil 'khor tshogs kyi 'khor lo chen po mdun du byas la phyugs rnams bkug ste gzung ngo // dpal he ru ka'i bdag nyid kyi rnal 'byor gyi tshogs kyi dkyil 'khor du dngos grub bsgrub pa'o// gang 'og spyir ma bkral ba rnams ni gsal lo// khyi mo nag mo'i 'o ma dang / 'bras chan ma sha nag por ldan// zhes pa ni ro langs chen po sgrub pa'i don to// thog mar ting nge 'dzin dang nye bar spyod pa rnams kyis mchod de snying po'i sngags 'bum du bzlas la// de nas re zhig sgrub pa brtsam par bya'o// dpyang la btags pa 'am gzhan dag rnyed kyang rung ste/ de yang gzugs bzang po rang nyid 'phos pa dag nag po'i tshes brgyad dam bcu bzhi'i dus su dben pa'i yul phyogs dang / ri rtsa dang / dur khrod dag tu song ste/ dur khrod kyi rdzas thams cad phye mar btags pas rim pa ji lta ba bzhin dkyil 'khor bya ste/ gru bzhi pa la sgo bzhi pa// twa ra Na dang ka bar ldan// dbus su 'dab brgyad sna tshogs mdog// lte bar nyi ma ldan pa bri// sems ni shin tu cher dpa' ba// sgrub po grogs mchog dang lhan cig// spos dang me tog rgyal mtshan dgram// gtor ma rab tu rgya chen sogs// byug pa dang ni dri chu dang / bdud rtsi lnga dang yang dag ldan// mar khu chen pos de bsku zhing // dur khrod me tog gis kyang mchod// bum pa gcig gam brgyad dag tu// khrag dang sha dang tshil bus dgang // dur khrod ras kyis mgul ba bcings// tshil dang sha la sogs pa yi// lha bshos gu gul chen por ldan// srog chags tshu tshun+da ra ni// phye mar btags pa'i bdug pa dang // mchod yon shing bal bil ba dag// ra skyes gci bar lan bdun bsgre// de nas mar khu chen po yis// bkang ba'i kong bur mar me sbar// de steng thod pa kha sbub la// de yi rdzas kyis mig la bsku// go cha gnyis ni rab bgos nas// phur bu ra bas bsrung bar bya// ji ltar bdag nyid bsam pa ltar// de bzhin de la'ang bsam par bya// dril bu cang te'u sgra 'khrol zhing // yi ge hUM gi sngags brjod do// yi dags gtor ma rab sbyin pa// khrag dang ma sha'i chan dang ni/ 'bras chan bran pa'i bza' ba'o// de nas dkyil 'khor dbus su ni// ro de gyen bu kha gdangs bzhag// de yi snying gar nyer 'dug pa'i// dpa' bo rang nyid shar bltas la/ lag pa g.yon par mchod yod snod// gzhan yang bdud rtsi lngas bsres pas// gang bdag ni gzung bar bya// gzhan yang khyi nag mo'i 'o ma dang / ba nag mo'i 'o ma dang / ma sha nag po'i can dang / 'bras chan du ldan pa'i'o thug rnams dur khrod kyi rdza mar blugs la/ thod pas steng du kha bcad de/ btsos pa rnams slar thod pa'i nang du blugs la tshil dang sha dang khrag rnams dang ldan par byas pa ste/ de'i kha shin tu gdangs par shing la sogs pa spar te/ snying ga nas de'i kha drang por mngon par phyogs pa dpal he ru ka'i 'khor lo bsams nas snying po'i sngags brgya rtsa brgyad du sbyin sreg mchog tu sbyin te/ dpal he ru ka rdo rje phag mo dang mkha' 'gro ma bye ba'i 'khor dang bcas pas bskor bar blta zhing // shin tu dgod pa dang / dgod pa chen po can dang / ce sbyang pheM gyi sgra sgrogs pa bye ba'i 'khor gyis bskor ba dang / phyogs skyong bcu po sod cig sod cig ces bsdigs pa'i sgra can dang / srin po 'brug gi sgra ltar 'jigs par sgrogs pa dag gis bskor bar bltas la de dag gis kyang bag tsha ba med cing mi phyed pa'i brtson 'grus brtan pas mnyam par gzhag par bya'o// lho phyogs su sgrub pa po'i grogs mchog phyag na rdo rje'i cha byad can dril bu'i sgra 'khrol zhing bdug spos rgyun mi 'chad par bdug par byed pa'o// de nas ro de langs nas ci bgyi ci bgyi zhes smra bar byed do// des de la mchod yon byin te/ 'di skad ces smra'o// legs so legs so dpa' chen gyi// shin tu brtul zhugs rdo rje'i thugs// de yang 'di skad smra ste// nga ni grub pa'o zhes so// de la 'di skad smras te/ bdag la dngos grub bkra shis pa// grub par rab tu stsal du gsol// zhes so// de nas sgrub pa po yid la gang 'dod pa cig byin nas rang gi gnas su srin po dpa' bo 'khor dang bcas par 'gro bar 'gyur ro// sgrub pa po dpal dang ldan zhing de'i skad cig la 'jig rten gsum po shes pa can du 'gyur zhing lus bzang por 'gro ba dang / 'dod pa'i gzugs can dpa' bo chen por skal ba dang ldan pa ste// khams gsum na de bzhin gshegs pa lta bur 'gyur zhing // rga shi dang bral ba nam mkha' lta bur 'gyur ba dang / sa thams cad la ji ltar 'dod pa bzhin du rnam par spyod par 'gyur ro// lci ba'i thal ba nyid dag dang / de bzhin lhag ma mgo bo skam// zhes pa 'di dag gis ni bskyed pa'i rim pa'i gzhi yang dag par gsungs pa'o// de dag gi don ni 'di ltar shes par bya ste// lci ba zhes pa'i sgra ni sa'o// thal ba zhes pa ni chu'o// mgo bo skam zhes pa ni me'o// de bzhin zhes pa ni rlung du shes par bya'o// de dag gi 'byung ba chen po bzhi'i dkyil 'khor du dgongs so// dung chen po las byung bas bya// zhes pa ni/ ri bo chen po las byung bya// zhes bya bar 'don te/ de'i don ni ri rab ri'i rgyal po la bya'o// de la 'di'i rim pa ni yi ge yaM yongs su zhu ba las rlung gi dkyil 'khor gzhu lta bu rgyal mtshan gyis mtshan pa yi ge yaM yig gis byin gyis brlabs pa ste/ de yi rngams kyi tshad nyid kyang // sa ya dang ni drug 'bum mo// rgya ru grangs med rlung dkyil 'khor// de'i steng du yi ge raM gyis me'i dkyil 'khor dam pa ste/ gru gsum pa kha dog dmar po 'bar ba'i phreng bas 'khrigs pa 'bar bas mtshan pa nyi ma bye ba'i 'od dang mnyam par bsam mo// de yi chu yi tshad nyid ni// dpag tshad stong phrag gsum dang ni// brgya phrag phyed dang lnga nyid do// chu yi dkyil 'khor rnams su ni/ dpag tshad 'bum phrag bcu gcig dang / stong phrag dag ni nyi shu'o// de las 'bum phrag brgyad ni chu 'ba' zhig go// lhag ma ni gser ro// gnyis ka'i drang thad du ni 'bum phrag bcu gnyis dang stong phrag gsum dang brgya phrag phyed dang lnga'o// mtha' skor du sum 'gyur ro// de yang 'di lta ste/ me de'i steng du yi ge baM las byung ba'i chu'i dkyil 'khor de lta bu dam pa kha ba'i mdog lta bu bum pa dkar pos mtshan pa zlum po 'od kyi phreng ba can du blta'o// de'i steng du yi ge laM yongs su zhu ba las gser gyi sa gzhi'i dkyil 'khor gru bzhi pa ni sa'i dkyil 'khor te/ gser gyi sa gzhir 'gyur ba'o// de las yi ge khaM gis sna tshogs rdo rje rtse mo gsum pa can no// sna tshogs rdo rje de'i lte bar yi ge suM las byung ba'i ri rab zur bzhi pa/ dpag tshad brgyad khri mtshor nub cing // brgyad khri steng du 'phags pa rin po che sna bzhi las byung ba'i gru bzhi pa kha khyer gdugs lta bur gnas par bya'o// rgyar ni dpag tshad brgyad cu'o// de'i shar du yi ge a yongs su zhu ba las shar gyi lus 'phags po rgya ru dpag tshad stong phrag brgyad chur stong phrag dgu dang ldan pa'i dbyibs ni zla ba phyed pa lta bu'o// byang du yi ge e yongs su zhu ba las byang sgra mi snyan dbyibs gru bzhi rgyar ni dpag tshad stong phrag bcu'o// nub tu ni yi ge u yongs su zhu ba las nub kyi ba lang spyod zla ba gang ba lta bu rgyar dpag tshad stong phrag dgu'o// lhor ni yi ge e yongs su zhu ba las 'dzam bu'i gling gru gsum pa rgyar dpag tshad stong phrag bdun pa sog ka la rtsa ba lho ru bltas shing kha khyer byang du bltas pa'o// 'di rnams kyi shar dang lho dang nub dang byang gi bar mtshams rnams su gnyis gnyis te/ A I U e r-i r-I l-i l-I las so// yi ge de rnams kyis lus can// zhes dang / lus 'phags zhes pa dang / sgra mi snyan zhes pa dang / sgra mi snyan gyi zla zhes pa dang / bsil yab gzhan zhes pa dang / g.yo ldan zhes pa dang / lam mchog 'gro zhes pa ste nye ba'i gling brgyad do// gling re re la'ang gling phran lnga brgya lnga brgyas bskor bar bya'o// de'i steng du yi ge re pha yongs su zhu ba las nyi ma'i dkyil 'khor ro// de'i steng du yi ge hUM de nyid yongs su zhu ba las rdo rje'o// de'i lte ba'i yi ge hUM gis rdo rje'i phur bu dang ra ba bsam zhing // bka'i 'khor lo rdo rje hUM mdzad dang bcas pa bsgom mo// rdo rje hUM mdzad yongs su zhu ba las kun du bzang po sa gsum mi phyed pa'i bdag nyid can gyi chos kyi 'byung gnas dkar po gru gsum gyen du gnas pa mtha' yas pa nang gi nam mkha'i rang bzhin can der pad+ma dmar po la 'khor lo dang yi ge b+hUM gnas pa yongs su zhu ba las/ rnam par snang mdzad ser po zhal gcig phyag bzhi pa/ ral pa'i cod pan dang dar dpyangs su ldan pa g.yas na 'khor lo dang cang te'u// g.yon na dril bu dang thod pa kha T+wAM ga dang bcas pa 'dzin pa/ g.yas brkyang bas bzhugs shing // gshin rje mo sngon mo la 'khyud pa'o// gshin rje mo'ang zhal gcig ma phyag bzhi ma la g.yas na cang te'u dang gri gug 'dzin pa/ g.yon na dril bu thod pa kha T+wAM ga dang bcas pa 'dzin pa/ dbu skra dmar zhing phyogs kyi gos can// phyag rgya lngas rgyan du byas pa'o// de lta bu'i rig ma dang bcas pa'i rnam par snang mdzad las byung ba'i gzhal yas khang brtsegs pa rdo rje'i rtse mo can ri rab chen po'i steng na gnas par bsam par bya ste// de yang rin po che sna lnga las byung ba'i rang bzhin can bzang po gru bzhi pa la sogs pa'i yon tan dang ldan pa/ rdo rje ka ba dang sgo rgyan du ldan pa// dra ba dang dra ba phyed pa// dar 'phyangs dang / me tog gi chun 'phyang dang / rdo rje'i skud pas yang dag par brgyan par byas pa ste/ shin tu rnam par dag pa chos kyi dbyings kyi rgyu mthun pa'o// de'i dbus su A li kA li'o// de'i steng du hUM dang aM dag gis rdo rje gri gug go// de dag gi lte bar yang sa bon no// de yongs su zhu ba las rdo rje sems dpa' zhal gsum phyag drug pa/ ston ka'i nam mkha' lta bur dri ma med pa// ri bong 'dzin bye ba'i 'od dang mnyam pa can// g.yas dang g.yas pa min pa ni sngon po dang dmar po'o// rdo rje dang dril bus 'khyud pa dang / g.yas na cang te'u dang tshangs pa'i mgo bo'o// g.yas pa ma yin pa na thod pa dang kha T+wAM ga 'dzin pa/ dbu la mi bskyod pas rgyan du mdzad pa'o// sngags pas lta ba'i dbus su bsam par bya ba ni rlung dang me'o// de'i dbus su A li kA li'o// de'i dbus na stong pa nyid kyi ri mo la bde ba chen po yang dag par sbyor zhing mi gnyis su med pa'i dam pa'i sgras sems can thams cad yang dag par bskul te bstims la/ sangs rgyas rnams kyis rjes su chags pa'i sbyor bas sems can gyi khams ma lus pa rnam par sbyangs pa ni bde bas bskyed pa'i dkyil 'khor ro// brUM AM hrIHho hUM hi/ yang na sems kyi rgyun gyi dbang bskur ba las i I zhes pa'i sa bon gyis bton pa rnam par snang mdzad dang / rdo rje nyi ma dang / pad+ma gar gyi dbang phyug dang / rdo rje rgyal po dang / mi bskyod pa dang / de bzhin du he ru ka'o// oM hUM aM aH khaM haM sa bon de dag gis gti mug dang / zhe sdang dang / de bzhin du nga rgyal dang / 'dod chags dang / phrag dog dang / dbang phyug rdo rje ste de dag rnams so// laM mAM paM tAM sa bon 'di dag gis spyan ma dang / mA ma kI dang / gos dkar mo dang / sgrol ma'o// oM AHhUM zhes pa 'di dag ni 'gro ba gsum po sku gsungs thugs rnams su rdzogs pa'o// 'di dag ni phung po dang khams dang / skye mched dag pa ste// phyag gnyis pa la sogs pa'i sku ji ltar sems la 'dod pa rdzogs par bsgom zhing 'gro ba gsum po ma lus pa nam mkha' dang mnyam pa'i dkyil 'khor du rnam par bsam par bya'o// oM AHhUM dang hoHdmar po gnyis kyi bar du bcug pa yi ge lnga po dri za'i sems can lta bu nam mkha'i phyogs su bltas la/ smon lam gyi sems dang ldan pa de dag bkug pa ste snying gar bcug la sku gnyis rjes su chags pa 'dod chags chen po'i mes chu skyes la sku gnyis zhu bar song bas nam mkha' lta bur dri ma med pa 'byung ba thams cad kyi gzhi chen por rdo rje'i ting nge 'dzin gyi gzugs brnyan lta bur gnas pa/ sngon gyi dus du goms par byas pa'i smon lam gyis slong bar byed pa ni// byams pa chen po dang / snying rje dang / dga' ba dang / btang snyoms kyi rang bzhin rnams so// 'od du zhu ba de las lha mo rnams su langs te/ 'phral du spyan rgyas par byas nas/ sgra brnyan lta bur glu 'di dag gis mgon po rab tu bskul lo// kye khyod kyis sa gsum bde ba brnyes pa ste// pad+mar chags pa spongs mdzod a la la la la ho// rdo rje mkha' 'gro bde chen rgyal ba'i tshogs// bde gshegs snying po rab spongs a la la la la ho// khyod ni dam pa'i chos rnams ston pa'i gzhi// yul las bde brnyes sa gsum snying po nyid// a la la la la ho bde ba'i bdag po khyod// spongs mdzod spongs mdzod sku che rgyal ba'i gtso// glu 'di dag gis bskul ma thag tu yi ge hUM las byung ba'i snying rje'i stobs rdo rje ste/ 'di lta bu ni mngal nas skyes pa'i rim pa'o// yang na rus sbal gyis zhes pa ni rus sbal gyi ste sgo nga las skyes pa'o// de'i rim pa ni 'di lta ste/ skad cig tsam gyi sbyor bas lha'i dngos por bsgom par bya ba ni thogs pa med pa'i ye shes kyi rgyun nyon mongs pa med cing // rtag pa dang chad pa med pa ste snying rje chen po dang / thabs dang shes rab kyi phyag rgya chen pos yang dag par rdzogs pa'i byang chub pa ni rus sbal te/ sgo nga las skye ba'i rim pa'o// 'di lta bu ni mi g.yo ba la gzung ba'i phyir ro// phyag bzhi pa la zhal bzhi pa// zhes pa la sogs pa 'di dag ni gnyis kar yang dag par nye bar sbyor ro// dkar po sku zhes pa ni/ rdo rje 'chang gi khyad par te// lha thams cad cho ga bzhin du shes par byas la bsgom par bya'o// sems kyis 'di las gzhan du skad cig kyang blo chen po dang ldan pa rnams kyis gnas par mi bya// dngos grub kyi don 'ba' zhig tu bsam par bya'o// de lta bu'i yon tan gyi khyad par rnams dang ldan pas rnal 'byor pa rnams kyi 'dod pa'i dngos grub tu 'gyur ro/ 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu rtsa gnyis pa'i rnam par bshad pa'o// // de nas zhes pa la sogs pas ni 'di ltar thams cad du shes par bya ste/ rnal 'byor thams cad la dam par gyur cing rab tu bde ba phyag rgya'i dngos grub kyi thabs mchog tu gyur pa gzhan med de// bsod nams kyi tshogs chen po mkha' 'gro ma dra ba'i sdom pa 'di yin pas so// 'di las sgrub pa po rnams kyi sgrub thabs mchog tu gyur pa gzhan med de/ bsod nams kyi tshogs chen po skyed par byed pa'i phyir na'o// de'i phyir na tshogs kyi 'khor lo brtsam par bya'o// de yang 'phags pa lha'i zhal snga nas kyis mdo rnams bsdus pa'i rim pa ji lta ba bzhin du'o// de la 'di las// bza' dang ston mor nya sha sogs// zhes pa ni ji lta ba bzhin no// de nas pho nya mor sbyin pa// pang g.yon mgul pa 'khyud byas nas// zhes pa ni shin tu sbyangs pa'i pho nya mo rigs dang ldan pa dag rang gi yan lag g.yon pa gnyis kyis pang du bzhag ste/ gdong pa rang la bstan te sbyin par bya'o// gnyis med dpa' bo mchod par bya// zhes pa ni/ dpa' bo la sbyin par bya'o// ma dang yang na sring mo'am// zhes pa la sogs pa la// ma zhes pa 'di ni skal ba dang ldan pa gang yang rung ba bsdu ba yin gyi// rnam par ma dag pa gzhan dag ni ma yin no// des na de dag thams cad la bdag nyid mchod par bya ba'i don du 'jug par bya ba'o// ji srid 'byung ba yod par 'du// zhes pa ni/ shin tu bcings las grol ba'o// zhes bya bar 'don te/ de ni bag chags rnams las shin tu grol ba'i don to// de nas sngags ni 'grub par 'gyur// zhes pa la/ 'grub ces pa ni bag chags rnams bcom pa'i phyir na'o// slob dpon lus su gnas nas su// zhes pa ni/ rdo rje 'dzin pa'i skur thams cad du dmigs par bya ba'o// de nas re zhig dpa' bo dang dpa' mo nyid du rnam par spyod de// dngos po med pa las langs la zung du 'jug pa'i rim pa'i rgyun gyis sangs rgyas kyi sku mngon du byed pa rdo rje lta bu'i ting nge 'dzin gyi yon tan thams cad kyis brgyan par byas te/ spyod lam rnams su bya'o// gong 'og ma bkral ba rnams ni gsal lo// sa 'og mkha' 'gro sgrub pa dang // zhes pa ni/ gang cung zad yid la 'dod pa la sogs pa de thams cad sems can rnams la sgrub pa po'i bka' tsam gyis 'grub par the tshom mi za'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu rtsa gsum pa'i rnam par bshad pa'o// // de nas mkha' 'gro ma dra ba'i 'khor lo zhes bya ba'i cho ga rgyas pa zhes pa 'di'i don gang dag tu gsungs pa 'khrul 'khor dang sngags dang rab tu sbyor ba de thams cad ni sgrub pa po'i dngos grub tu the tshom mi za'o zhes so// de dag nyon mongs med pas 'grub// ces pa ni/ de dag yid kyis 'grub pa'o// zhes par 'don te/ de'i don ni de ltar bshad zin to// a wa d+hU tI'i zhes pa ni/ a wa d+hU tI'i go 'phang thob pa'i phyir ro// de'i sgom pa gsungs pa// dpa' bo kun dang rnal 'byor ma// pad+ma la ni nges par sbyar// zhes pa la/ pad+ma la pad+ma ni lta ba dang ge sar du ldan pa'o// nges par sbyar zhes pa ni der nges par sbyar ro// a wa d+hU tI zhes pa la a ni rnam par rtog pa thams cad kyi phyir ro// d+hU tI ni de dag sel ba ste/ des na a wa d+hU tI ni 'bar ba'i me lta bu'i rang bzhin can bdag rnal 'byor pa de'i'o// a wa d+hU tI zhes pa ni 'di ltar gsungs pa ste/ de'i go 'phang la rab tu gnas shing bstan to zhes pa'i don to// de'i sbyor ba'i phyir na rnal 'byor pa de de bzhin du gsungs so// de gang zhes pa ni smin ma'i bar zhes pa ni 'di lta ste zla ba dang ldan pa'i pad+ma'i dbus na rtsa bcu drug gis bskor ba'o// dpa' bo sme brtsegs zhal zhes pa ni// bcom ldan 'das kyi zhal 'jigs su rung ba'o// rgyu des na me zhes pa ste/ dbyangs kyi dang pos me bskyed pa la bsreg par bya'o zhes pa'i don to// de nas bza' ba bsreg bya ba// zhes pa la// bza' ba zhes pa ni dngos po 'dis so// de du zhe na/ bsreg bya lnga zhes pa 'di ste/ de bzhin gshegs pa lnga rnam par dag par ro// dgu ru bsreg bya zhes pa ni/ so sor re re dang / bzhi bcu rtsa lngar bsreg par bya'o zhes pa'i don to// 'bar phreng zhes pa ni/ shin tu 'bar ba dang ldan pa'o// de yis blta ba ba ni/ kun nas sgo yi 'khor lo bya// zhes pa la ste/ mthong bya zhes pa ni sngags so// 'khor lo de ji lta bu zhe na// kun nas sgo zhes pa ni khams gsum ma lus pa'i dkyil 'khor rang gi lhag pa'i lha ste rang byung ba'o// zhal bzhi pa zhes pa la sogs pa ni rang gi lhag pa'i lha'i rnal 'byor ro// dpa' bo dpa' mo'i gnas la'o// zhes pa la// gnas zhes pa ni gzhal yas khang brtsegs par ldan pa'o// 'dab ces pa ni pad+ma 'dab ma bzhi pa'o// pho nya mo bzhi zhes pa ni/ de lta bu'i pad+ma la gnas pa'i mkha' 'gro ma la sogs pa bzhi pa'o// 'khor lo bskor ba'i dpa' bo ni// thams cad gnyis su med bde ba'i// zhes pa la/ dpa' bo ni thams cad gnyis su med ces pa ni/ dpa' bo zhes gnyis su med pa'i 'khor los sgyur bar ji lta bar bde bar byas pa'o// dum skyes ma yin phyi rol sbyin// zhes pa ni/ ji ltar 'os par bsgoms pas lhag par de yis grol bar sbyin sreg bya'o zhes pa'o// phyi rol yang ji lta bdag ce na/ khaM sa la sogs pa rnams so// gzugs ji lta bu zhe na/ rang gzugs zhes pa ste/ ji ltar gzhal yas khang gi sgo bzhi dang grwa bzhir gnas pa de dag gi gzugs su sngags pas bya'o// blta bar bya'o zhes pa ni gang zhig 'khor lo'i dbus su bsgom par bya ba'o// 'khor lo 'di dag bstan pa ni// dngos grub thams cad 'grub byed yin// zhes pa ni/ ye shes sems dpa'i thugs kar pad+ma dkar po la mtshan ma dang / sa bon dang thig le'o// de'i dbus na khams gsum gyi bdag nyid kyi sems gnas gzhal yas khang du bsam par bya'o// de la 'od zer bye bas kun du gang ba la sangs rgyas kyi sprin 'phro ba can no// thig le'i rnal 'byor de rdzogs nas phra mo'i rnal 'byor rnam par bsgom par bya ste/ rigs kyi rim pas hUM las mtshan ma'i dbus su dkyil 'khor nam mkhar gsal zhing rgya che ba/ rgyal ba rin po che'i bzhugs gnas bde ba chen po shin tu phra ba'i gzugs rdul phra mo tsam du bsdus par lus pa med pa'i sems can rnams mkha' 'gro'i dam tshig tu rab tu gnas pa ye shes dri ma med pa'i yan lag dang kha dog du ma can rnam par 'phro ba'o// 'byung ba dang rngub pas sems brtan zhing rab tu bsdus pas 'dar ba dang / 'gul bar 'gyur ba dang / dgod pa dang smra ba dang / 'bebs pa dang / dngang ba dang / de bzhin du 'phar ba rnams ni zhag bdun du bsam pa de'i tshe/ gtan la phab par mthong bar the tshom med do// 'di lta bu'i 'khor lo bstan pa ni/ rdo rje snying po chen po'o zhes gsungs par dgongs so// rig pa'i rgya mtshor zhes pa ni// de'i le'u dang por bstan pa'i 'khor lo'o// de bzhin du 'dir ni grangs su nges par yod pa ma yin no// pho nya gnyis med sbyor ba ni// zhes pa ni/ sngags kyi rim pa dag shin tu thob par dka' ba ste/ bzlas pa dang bsgom pa mngon par ldan na 'di ni 'grub par 'gyur ba 'di la the tshom mi za ba'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu rtsa bzhi pa'i rnam par bshad pa'o// // de nas las mchog rab bshad pa// rim pa ji bzhin rab tu mtshon// zhes pa la/ rim pa zhes pa ni/ gcig nas gcig tu 'ongs pa la bya ste/ bla ma brgyud pa las ma nor bar 'ongs zhes pa'i don to// mchod pa gnyis med bdag nyid sbyor// zhes pa la mchod pa gnyis med ces pa ni/ thabs dang shes rab gnyis su med pa ste/ de'i sbyor ba'o// de'i bdag nyid der sngags pa las mchog tu sgrub par byed pa'o// las ni so sor rab sbyar bya// zhes pa 'di ni zhi ba la sogs pa'o// gang rnams sgrub par byed pa'i sngags zhes pa ni// sde tshan brgyad po rnams so// de rnams dbye ba'i rim ji bzhin// rjod byed pho nya sogs sngags gang // zhes pa la/ rjod byed ni sde tshan sum cu rtsa gsum po rnams so// pho nya ni rtsa rnams kyi rang gi ngo bor sbyar ro// sogs pa zhes pa'i sgra ni dpa' bo nyi shu rtsa bzhi po rnams so// de rnams kyi sngags ni/ mda' yi shugs kyis yongs su 'khor// zhes pa ste/ de la mda' ni rlung ngo // shugs ni de yis 'gro ba ste/ shugs zhes pa ni de'i shugs kyis 'gro zhing // des 'khor bar 'gro zhing 'gro bas 'khor ba'o// phan tshun rjes sbyor gsang sngags ni// zhes pa ni/ A li dang kA li dag gis sbyor zhing sdud pa'o// rang rang yul gyis phye ba yin// zhes pa ni/ snying ga dang mgrin pa dang lte ba dang spyi bo ste de rnams su gzhag pa la bya'o// sa bon phreng bar de nas 'dzin// yi ge hUM ni mthar rab gnas// zhes pa ni gang zhig yi ge hUM rab tu gnas par dgug cing gzhug par bya'o// de la 'di'i don ni g.yas dang g.yon ngos kyi dbus gnyis su dbyangs yig bcu drug kha gyen du bltas te gnas pa dang / ka la sogs pa ni kha 'og tu bltas pa ste/ de lta bu'i sde tshan gnyis kyi phreng ba'i dbus su bya'o// gang yang de ltar gsungs pa/ g.yas dang g.yon pa'i sbubs dag la// dbyangs yig bcu gnyis gnas pa ni// steng du kha bltas yang dag bshad// ka yig sogs pa'ang mngon par ldan// zhes pa 'di dag go// 'gog pa las ni 'grub 'gyur ba'i// zhes pa ni/ 'gog pa zhes pa ni/ 'byung 'jug gnyis po rnam par bcings pa'o// 'grub ces pa ni dngos grub tu 'gyur ba ste/ zag pa med pa'i bde ba chen po'i rang bzhin du'o// gom pa gcig kyang mi 'gro'o// zhes pa ni/ rnam par rtog pa med pa'i phyir na yul du 'gro bar 'byung ba med pa'o// des de'i gzugs kyi ro mnyam par 'gyur ba'o// kha sbyar sbyar bar 'gyur ba dang / zhes pa la sogs pa la/ kha sbyar sbyar bar 'gyur ba ni// zla ba dang nyi mar gsungs te/ g.yon pa dang g.yas pa'i phyogs gnyis pa'o// rdo rje lu gu rgyud bcings nas// zhes pa ni/ steng gi sgo na rtag par gnas pa nyi ma'i 'od kyi phreng ba dang ldan pa de nges par 'gro ba'i lam mchog tu dga' ba'i rgyun gyi tshogs kyi sbyor bas kha sbyor ro// yang na lag pa gnyis po dag gis 'khyud pa ni// rdo rje lu gu rgyud du gsungs te/ shes rab dang thabs mnyam par sbyor ba ni 'dir kha sbyor du gsungs so// rdo rjes dbye ba nyid dag dang // zhes pa la sogs pa ni/ pad+mar rdo rje rab tu gzhag ste/ 'dir 'khor zhing rdo rje g.yos pas pad+ma kha phye ba'o// de bzhin sgro yi chun pos bskor// zhes pa la/ sgro'i chun pos zhes pa ni// sbrang rtsi byed pa por gsungs so// bskor zhes pa ni de g.yo ba'o// bde bas dga' ba'i rang gi ngo bo'i pad+ma'i zhags par rab tu bcug pa de'i bde ba lcags kyu lta bus de bzhin gshegs pa rnams 'gugs pa ni/ lcags kyu nyid kyis 'gugs pa dang // zhes bya'o// gtun shing gis ni dkrugs pa dang // zhes pa la/ dkrugs pa zhes pa ni/ dngos po thams cad dkrugs pa ste/ rdo rjes 'khrug pa ni gtun shing du rab tu gsungs so// rdo rje nyid ni bza' byar gsungs// zhes pa la/ bza' bya ni rdo rje ste gcig tu 'dus pa'o// dbug la mda' ni sbyar bar bya// zhes pa la mda' ni sgra'o// dbug la zhes pa ni de bzhin gshegs pa rnams la'o// yan lag kha T+wAM ga dang sbyar// zhes pa ni// kha T+wAM ga ni lhag pa'i lha ste/ nam mkha' lta bu'i yan lag ni kha T+wAM ga'o// dus min 'chi las rgyal ba yi// thod pa'i mchod yon snod la ni// zhal du mchod yon nges par sbyar// zhes pa ni/ sngags pas lte ba'i dbus su rlung dang me bsam par bya'o// de'i steng gi dbus su sna tshogs pad+ma'o// de'i steng du thod pa byang chub kyi sems kyi bdud rtsi ye shes kyis yongs su gang ba'o// de'i dbus su A li dang kA li la ye shes lnga'i rang bzhin yi ge hUM gis byin gyis brlabs pa'o// baM gyis rdo rje sems dpa'i bdag nyid du sbyor ba zhi ba dang snying rje ston ka'i nam mkha'i mdog lta bu 'od kyi phreng ba du ma 'phro ba zla ba'i 'od zer lta bu'i dri ma med pas/ bdud bzhi zhabs kyis mnan pa phag mo dang gnyis su med pa'i bde ba chen po gzi brjid chen po dang ldan pa// lcang lo sngon po can no// zla ba'i steng na mi shigs pa'i shing a ta sha'i me tog ltar sngon po las ba'i 'o ma'i rgyun ltar nyin mtshan du 'dzag pa'o// 'og gi gnas gang yin pa ni pad+ma zla ba'i 'od zer gyis brgyan pa can/ lte ba'i dkyil du me dang rlung gi dbus su bsam par bya ste/ gzhan yang lus med par blta zhing yid kyis rab tu zhi bar blta'o// gzhan tshe bsring bar 'dod na mgo bor laM gi yi ges sa'i dkyil 'khor la sbrul gyi gzugs zhi ba chen po gdengs ka gsum pa can gyis rnam par mdzes pa gdengs ka'i mgo'i dbus na thig les brgyan pa las char pa'i rgyun lta bur 'dzag pa dang / mig dag tu dgod par bya ba'i bdud rtsi'i yi ge i bsam par bshad de// mig nyid zla ba dang kun+da lta bur dkar ba'i dngos po dbang po'i gzhu lta bus rnam par brgyan pa'o// steng du ni gdugs lta bu'i sprin dang / glog ljang gu// 'brug sgras nam mkha' khyab par bsam zhing bdud rtsi zhu ba char pa lta bu'i rgyun gyis zhi bar bya'o// de yang grong gi dbus su bsgrub bya bsams pa'i steng du nges par bzhag pas dug bsreg pa dang / rims la sogs pa bsams pa tsam gyis nges par 'joms pa'o// de nyid rtag par gang zhig gis dkyil 'khor gyi dbus su gnas pa'i rjod byed de dag bsams na de'i tshe zad pa'ang tshe ring po nyid du 'gro'o// lo gcig rab tu sbyor ba byas na/ rgas pa med cing 'chi ba med pa dang / de'i nad rnams gnon cing med par byed do// klu chen po brgyad rnams kyis de'i tshe zos pa'am// dug chen po'ang bsams pa tsam gyis dug med par byed cing // dug gis brgyal ba bdag ldang bar byed do// bdag nyid kyi 'chi ba 'ang gzhan du 'gro bar 'gyur zhing // nad las kyang rnam par grol lo// ston ka'i dus kyi zla ba lta bu'i lag pa g.yon pa'i mtheb snying la yi ge baM gyis ri bong 'dzin gyi gzugs rdzogs par bya ste/ lce'u chung rtse mor mnan pa'i bdud rtsi dang / haM gi rim pas mi 'chi ba bza' bar bya'o// de nas rdo rje phyir bzlog ma'i cho ga'i rim pas bsrung bar 'gyur ba bshad de// bdag nyid khyab bdag phyir bzlog ma rdo rje dkar mo la sngon po dang dmar po dang ser po ni g.yas pa'i zhal rnams so// g.yon pa rnams ni ljang gu dang dmar po dang dud ka'o// steng gi zhal ni dkar po chen po'o// zla ba la bzhugs shing sna tshogs pa'i rgyan gyis brgyan pa// na bza' dkar pos mdzes par byas pa'o// g.yas brkyang ba'i zhabs kyi sbyor bas 'chi bdag gi bdud mnan ba// sangs rgyas lnga'i dbu rgyan chen po can/ 'chi ba yang dag par 'tsho ba'i mchog spyan gsum pa zhi ba thugs rje chen po'i ros dga' ba'o// phyag na sdigs mdzub dang bcas pa'i rdo rje kha gyes gsor ba dang / gzhan na dril bu dang zhag pa 'dzin pa'o// yang gzhan na ral gri dang / dgra sta dang / gtun shing dang / zhags pa dang / thod pa dang / mi 'jigs pa dang / lcags kyu can dang / gzhu dang mda' ni rtag tu 'gengs pa dang / kha T+'+waM ga dang thod pa dang / bdud rtsi'i thod pa dang / pad+ma dang dung dang / dbang bskur ba'i phyag rgya ste phyag bcu drug pa'o// 'di nyid kyi thugs kar 'khor lo bsam par bya ste/ 'dab ma brgyad pa'i pad+ma ge sar du ldan pa bris pa'i lte bar rdo rje rtse mo bcu gnyis pa'i sna tshogs rdo rje dkyil 'khor du yi ge hUM gi khod par yi ge paM dang ldan par bri'o// yi ge baM gyi khong par bsgrub bya'i ming yi ge gsum gyi bar du bcug pa bsrung ba'i tshig dang ldan par bri'o// rdo rje'i rwa rtse dbus ma rnams la mkha' 'gro ma bzhi po 'di las g.yon skor du rnam par dgod do// T+'+waM lAM/ khaM raM/ r-i r-I/ l-i l-I rnams ni rwa tham rnams kyi bar du rnam par dgod do// de'i lte bar ni dbyangs yig bcu drug gis bskor bar bri'o// phyogs kyi rwa bzhi'i rtse mor ni gnod mdzes kyi zhal bzhi pa'i sngags bri'o// thugs kyi 'khor lor rim pa ji lta bar/ khaM braM kaM tsaM/ kaM praM priM maM/ 'di dag ni shar dang byang dang nub dang lho rnams su'o// me la sogs pa rnams su ni sUM bAM aM khaM bAM laM bAMdrAM ste/ de'i phyi rol gyi mu khyud la hUM gi gzugs kyis bskor bar bya'o// de'i phyi rol ni sna tshogs rdo rjes bskor ro// de nas de'i phyi rol du pad+ma 'dab ma bcu drug pas/ ske rags lta bur 'khor bar bris pa la// kaM khaM gaM g+haM ngaM / tsaM tshaM dzaM 'di dag ni ske rags lta bu'i mu khyud la bri'o// 'dab ma bcu drug po la ni/ rje btsun gyi yi ge brgya pa bri'o/ de'i phyi rol du'ang 'khor lo rtsibs bcu drug pa bris la// 'khor lo'i shar la sogs par/ aM aM/ baM maM/ maM paM/ baM suM/ saM s+yaM/ baM saM/ maM haM/ baM khaM/ maM tsaM/ raM khaM/ haM saM/ aM tsaM/ haM saM/ paM maM/ baM tsaM/ paM maM/ 'di dag g.yon skor du rnam par dgod do// dang por yi ge aM gis bskor la// de nas yi ge hrIH'i khong bar chud par bsgrub bya'i ming dang bcas par bri'o// dz+haM nyaM// TaM ThaM DaM D+haM NaM/ taM thaM daM d+haM naM/ paM phaM baM b+haM maM/ 'di dag kyang phyi rol gyi mu khyud ske rags lta bu la bri'o// de'i phyi rol du zur bzhi pa sgo bzhi pa/ ri mo lngas bskor ba can gyi sgo dang grwa rnams su rim pa ji lta bar// kaM AM/ sAM shuM/ yaM yaM yaM yaM/ yaM raM laM waM/ shaM ShaM saM haM/ 'di dag yang dag par ldan par byas pa la yi ge hUM dang phaT kyi bar du bsgrub bya'i ming cho ga ji lta ba bzhin du gzhug par bya'o// sgo'i phyi steng du rdo rje 'greng ba nyis gshibs su bri bar bya'o// de'i phyi steng du rkang pa brgyad pa'i sngags bri'o// de'i phyi rol gyi mu khyud la phyir bzlog ma 'di dag 'dri'o// na maHsa man+ta kA ya bA k+tsi t+ta badzrA NAM/ oM hUM badzra he ru ka tsa kra wa rti sarba lo ki ka lo ko t+ta rA na/ yan+t+ra man+ta tan+ta tsu r+Na pra yo ga a dI ni/ ye na ken tsi ta kr-i tA ni sarba A ka D+D+h+ya A ka D+D+h+ya/ ta rdza ya ta rdza ya/ kr-iN+Da kr-ihA rtak+Sha ya b+hak+Sha ya// tA sa ya/ trA sa ya trA sa ya/ han ha na/ da ha da ha/ pa tsa pa tsa/ k+Sh+maM k+Sh+maM dz+nyauM dz+nyauM ma tha ma tha bi d+h+waM sa ya bi d+h+waM sa ya/ sha ta sa ha sra/ pi tsu r+Naya bi tsu r+Na ya/ oM phaT badzra he ru ke u Sh+r+NI Sha tsa kra wa rti/ tas+ya wa/ mu khaM tsaSh+ku ban+d+ha ban+d+ha hUM hUM hUM hUM A mu ka s+ya shIn+taM rak+Sha ku ru hUM hUM phaT oM swa hA/ de dag kyang yi ge k+Sha'i khong par chud par bri'o// de nas yang 'khor lo de yi ge tha'i khong par bya'o// de'i phyi rol du A li dang kA li spros pa'i phreng ba'o// de'i phyi rol du rdo rje'i rabs bskor cho ga bzhin du rab tu gnas par bya ste/ sngags 'dis 'chi ba las rgyal zhing yang dag par 'tsho'o// oM a mr-i ta san dzI ba nI ma hA mr-i ta mu khe dzI paM pra be sha ya pra be sha ya sarba badzra pad+ma sa mA yo ge mahA bo b+hi tsit+ta bid+hi ba ta mU rte hUM hUM hUM a AHswA hA/ 'di khri ru bzlas pa byas na dus ma yin par 'chi ba 'joms so// de nas sme sha can dang bram ze mo'i rang byung blangs te// glang po'i 'dzag chu dang / sems dang / sre mog chen po dang / pad+ma dang / rdo rje'i chur bsres pa'i snag tshas sngags kyi phreng bas shin tu bskor bar bris la skud pa dkar pos dkris te/ dbang bskur ba dang yang dag par mchod pa dang / gtor ma rgya chen po byas la// bdag nyid dpal he ru ka'i dngos por byas te bzlas pa bya'o// oM hrIHha ha che ge mo shAn+tiM ku ru ku ru hUM hUM baM baM phaT ces bzlas la mar dang sbrang rtsi dang bdud rtsi lnga'i nang du bcug ste bzhag na na ba dang ldan pa rnams nad med par 'gyur ro// de nas rnal 'byor pas rtag tu spyi bo'i steng du bcangs na ni mkha' 'gro ma rnams mchog stsol bar 'gyur zhing // bgegs med par bsgrub pa dang / g.yul thams cad las rgyal bar 'gyur ro// oM badzra he ru ka sa ma ya/ ma nu pA la ya/ he ru ka twe no pa/ tiSh+ti dr-i D+ho me b+ha ba/ su toSh+yo me b+ha ba/ su po Sh+yo me b+ha ba/ a nur k+to me b+ha ba/ sarba sid+d+hi pra ya ts+tsha sarba karma su tsa me tsi t+taM shre yaH ku ru hUM/ ha ha ha ha hoHb+ha ga wAn sarba ta thA ga ta badzra mA me muny+tsa badzI b+ha wa ma hA sa ma ya satwa AH zhes pa ste/ bdag nyid rdo rje he ru ka'i dngos por byas pa brtan par bya ba'o// de nas gang gi tshe skye bo gang dag sdig pa rnams la mi 'dzem pa de'i tshe bla ma dang thub pa rnams la yang dang yang du gsan par zhu ste/ khro bo chen por spros la/ dur khrod kyi me dang 'jig pa'i me lta bu la gnas pa'i bsgrub bya'i snying kha'i pad+ma kha sbyar du snying rje'i bdag nyid can gyis bcug par rnam par brtags la/ de'i bsrung ba'i lha ni bdag nyid kyi lus la nges par bcug ste bstim mo// de nas de'i rnam par shes pa'i lha ni/ kha tshur gyis bzung nas bton te za ma tog gi nang du bcug ste/ byang chub kyi snying po bde ba can du mi bskyod pa'i dngos po thob nas de'i ming dang ldan par bsnyen bkur ba can du song bar blta'o// de nas yi ge hUM gis khro bo chen por bdag nyid bskyed par byas la/ khro bo lcags kyu can gyis de bkug ste/ lte ba'i sdong bu dang snying dang tshil dang sha dang khrag rnams dral zhing bcad de/ dum bu dum bur byas pa sbrang ma nag po lta bur bsgom par bya'o// khro bo dang mkha' 'gro dang mkha' 'gro ma du ma rnam pa sna tshogs pa'i mtshon cha 'phyar zhing 'debs pa bltas te/ oM phaT che ge mo b+hak+Sha b+hak+Sha zhes brjod cing mkha' 'gro ma 'khor dang bcas pas za bar bsam mo// de nas mkha' 'gro ma 'khrugs pa mche ba rnam par gtsigs pa shin tu 'jigs pa'i cha byad can dag za bar byed pa zhag bdun du rab tu sbyar na rdo rje'i blo dang ldan pa yang 'gyel bar 'gyur ro// nyi ma'i gung ngam mtshan phyed na las rnams gang dag brtsam par bya ste/ gcer bu skra grol bar gyur pa/ zhal gshin rje lta bur 'khrugs par bya ste/ stan shin tu rtsub pa la 'dug la byin za dus kyi me lta bur sngags kyi bzlas pa bya'o// hUM phaT raM raM raM che ge mo mtshams med pa lnga byed pa 'di raM raM raM hUM phaT sngags 'di dag tshes bcu bzhi'i nyin mtshan la bzlas na de'i tshe bsgrub bya rdo rje 'dzin pa mngon du gyur pa'ang gom pa gcig kyang 'dor mi nus par 'di la 'chi bar the tshom med do// de nas gang gi tshe sdig pa rnams 'dor bar byed na ni de'i tshe de dag slar sngags chen po 'di dag gis zhi bar bya'o// oM swAhA a AHbaM che ge mo pA pa bir to b+hU ta ta s+ye ba sAn ti b+ha ba tu baM aM AHoM swA hA/ zhes ras dkar po bgos shing dri dkar pos byugs la 'o ma 'thung zhing stong pa nyid du gnas pas bzlas na zhi bar 'gyur ro// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u su ma cu rtsa lnga pa'i rnam par bshad pa'o// // de nas zhes pa ni dus ma yin par 'chi ba bsrung ba bstan pa'i de ma thag par ro// mchod pas zhes pa ni las kyi phyag rgyal mchod par bya ste/ de lta bu blo tha shal ba'i'o// 'on kyang de nyid de bzhin gshegs pa rnams la mchod pa chen po'o// de ci'i phyir zhe na/ sngags kyi mchod par rab tu grags// zhes pa 'di lta ste/ de la sngags ni gnyis su med pa'i ye shes so// de rnam par dag pa'i sngags kyi yi ge rnams bkod pa ste/ de'i phyir na 'di mchod par rab tu grags so// de'i rab tu 'jug pa'i rgyu chen po yin pas na/ myur du 'grub byed ces pa la sogs pa gsungs te/ 'di mchod na myur du 'grub par byed de// de'i don du byas na 'phrad par 'gyur ro// de bzhin mtshan gnyis mtshon char sbyar// zhes pa la sogs po ni yi ge hUM gis rdo rje bskyed pa dang / yi ge a yis 'dam skyes bskyed pa la/ sna rtser yi ge baM dang / nor bu la oM dang / gnyis kyi sbubs su phaT kyis bkag pa ye shes kyi mtshan nyid do// mkha' 'gro ma ni rdo rje phag mo'o// dpa' bo nyid ni dpal he ru ka ste/ de lta bur gnyis su med par 'jug pa'i rang bzhin yin gyi spyod lam du 'jug pa can ni ma yin no// rnal 'byor ma la gtsubs zhes pa ni snyoms par zhugs pas 'jug par byed pa'o// phyag rgya gnon pa'i las rnams zhes pa la// las ni de'i las la bya ba'i blo dang ldan pa'o// dag pa'i lus zhes pa ni// gzung ba 'dzin pa las rnam par grol ba'o// sngags pa rang dga' dang rnam dbye/ zhes pa la/ rang dga' zhes pa ni rang ji ltar dga' ba'i rigs dang tshul khrims su ldan pa'i ma dang bu mo la sogs pa'am gzhan dag kyang rung ngo // dpa' bo mchog ces pa la sogs pa rnams kyang nye bar bsdu'o// rnam dbye zhes pa ni// tshogs kyi dkyil 'khor gyi rdzas rnams so sor mnyam por bgo ba'o// phyin ci ma log nges par sbyong // zhes pa ni// rig ma rang gi g.yon gyi pang du gzhag par bya'o// tshar gcad phan 'dogs don nyid la// las kyi dngos po rab tu bsgom// zhes pa la/ tshar gcad ces pa ni nyon mongs pa rnams so// phan 'dogs zhes pa ni sems can rnams kyi ste de dag gi don ched du'o// las zhes pa ni de bzhin gshegs pa rnams rnam par dag pa ste/ so so yang dag par rig pa'i mtshan nyid do// 'di lta bu'i dngos po rnam par g.yeng ba thams cad spangs te rab tu bsgom par bya'o// de nyid dbye bas phye nas ni// zhes pa ni/ de nyid rigs lnga ste/ mig la sogs pa rnam par dag pa gti mug rdo rje la sogs pa lnga pa'o// rtsa yi lam du sbyar bar bya// zhes pa la/ rtsa ni rtsa'i 'khor lo'i de kho na nyid kyi khyad par nges so// yang na sgyu ma lta bu'i rang gi ngo bo nyid de// gnyis su med par rig par sbyar ro// ji ltar phyi'i bzhin du nang yang de bzhin pas so// 'di yis myur du 'grub par 'gyur// zhes pa 'di yis zhes pa ni bde ba chen por rab tu sbyor ba 'dis so// lha dang lha min mir bcas rnams// zhes pa ni phyag rgya chen pos gzung zhes pa'i don to// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu rtsa drug pa'i rnam par bshad pa'o// // de nas yang dag gzhan bshad pa// zhes pa la sogs pa ni/ dman pa rnal 'byor pa'i tshar gcad pa'i thabs chen po'o// de la gcod pa ni sman bzang po dang sngags stobs dang ldan pa nyid kyis na'o// gnon pa zhes pa ni// gdul bar dka' zhing dka' ba'i mi mo mnan nas sgrub pa po 'dod pa'i yon tan rnams la kun du spyod pa'o// phan tshun dkris pa'i gsang sngags ni// zhes pa ni 'di dag gis ni sgrub pa'i yan lag gsungs pa'o// phan tshun zhes pa ni// phyi dang nang gi bdag nyid can gyi nyi shu rtsa bzhi'i rtsa rnams so// de dag ni sngags dang 'dra bas sngags so// mkha' 'gro ma dang gcig tu sbyor ba zhes pa 'di dag ni// gnyis yang dag par bsdu bar 'gro ba'o// yang na sngags zhes pa ni khyad par can gyi dbyangs dang gsal byed do// 'di nyid kyang gang zhe na/ dbyangs kyi dang po thig le dang ldan pa pad+ma'i steng du rnam par bsam par bya ste/ dbugs su 'gyur ba'i 'dis rnam pa sna tshogs pa kun du bsdus pa'i rlung thams cad kyi dam pa bde ba chen po chos kyi dbyings gzhig tu med pa'o// yi ge u dang thig ler yang dag par ldan pa de la sngags yang dag par bsdu ba ste/ 'jig rten gsum po dgug cing bsre ba'o/ bza' dang btung ba zhes pa la sogs pa ni gsal lo// de bzhin du cho ga gzhan bya ba ni// ser skya'i mar ni 'thungs nas su// skyugs pa yis ni bsku bar bya// zhes pa ni gsal lo// bsku bar bya zhes pa la sogs pa ni sA lu dang bsres pas dril bar bya ba'o// snum khur zhes pa nyid ni gsal lo// cho ga de bzhin du til nag po dang ske tshe dang bsres te zos pa skyugs pa zhes pa la sogs pa'ang gsal lo// ba lang sha la sogs pas ni// nang gi sbyin sreg gsungs te/ lte ba'i me'i thab khung gi pad+ma'i dbus na gnas pa'i lha mtheb tshon gang ba tsam phyag gnyis pa mdog dmar po nyi ma'i dkyil 'khor mnan nas bzhugs pa 'od zer gyi snang ba can mtheb tshon gang tsam la dbugs kyis 'gugs shing bsre ba'o// der 'gro bar sems kyis bsam mam// dbang dang 'gugs pa nyid dang ni// de'i skad cig ces pa la sogs pa ni gsal lo// rang sngags rtag tu'ang sba bar bya'o// zhes pa la sba ba ni gsang ba ste shin tu sba bar bya ba'o// dam tshig spyod pa'i mtshan nyid dag// rab tu 'bad de sba bar bya/ zhes pa ni// gang yang ji lta bu'i bris sku dag mi bstan pa'o// ji ltar dmus long lag pa ru// rin chen mchog nyid gzhag pa ltar// 'di lta'i cho ga glegs bam ni// gsal yang bsod nams cha dman pa'i// sgrub po rnams kyis 'di ma mthong // bsod nams chung yang bla ma dag// mnyes pas 'thob kyi gzhan du min// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu rtsa bdun pa'i rnam par bshad pa'o// // de nas brda rnams zhes pa la sogs pa la/ de la brda zhes pa ni brda rnams so// de bzhin du mkha' 'gro ma zhes pa dang / lus kyi mtshan nyid ces pa la/ mkha' 'gro ma ni mkha' 'gro ma nyi shu rtsa bzhi'o// de dag lus la sbyor zhing sbyor ba ni lus zhes so// dpa' bo'i yan lag dbye ba nyid// ces pa ni// pul+lI ra ma la ya la sogs pa gnas nyi shu rtsa bzhi ste/ 'di dag ni 'khor lor dgod pa gsungs pa'o// de bzhin du zhes pa la sogs pa ni ji lta ba bzhin gyi dgod par 'gyur ba dag go// dpa' bo'i dbang phyug mi bri zhing // gang la'ang 'di gzugs bstan mi bya// zhes pa ni go sla'o// sba zhes pa ni// sba bar bya ba'i bdag nyid can no// de la zhes pa ni tshad ma'i bdag nyid can la'o// de dang gang zhig rang las skyes// zhes pa la/ gang zhig ces pa ni dpal he ru ka rnal 'byor pa'o// srog chags bsod nams mthong ba yin// zhes pa ni/ de mthong ba'i bsod nams kyis 'grol bar 'gyur zhes pa'o// gang gis she na/ rang las skyes zhes pa'i lnga pa 'di drug par blta bas so// 'di ltar gsung par 'gyur te/ ngan 'gror 'gro ba rnams kyis 'grol ba yin no zhes pa'i don to// ji lta ba'i gnas rnams su gnas so zhes pa'o// mi dang rnal 'byor ma nyid sba// zhes pa ni/ dam tshig bskyang bar bya ba'i bdag nyid de blo ldan ma dang lhan cig tu sbas la bdag nyid dang mnyam par rol lo zhes pa'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu rtsa brgyad pa'i rnam par bshad pa'o// // de nas zhes pa ni rol pa bstan pa'i de ma thag pa'o// bzhad pa zhes pa ni thams cad smig rgyu lta bur shes par byas la bgad pa'o// sngags zhes pa ni ye shes la bskul bas na'o// sngags ni sngags te/ de kho na nyid bskul ba'i sngags su gsungs pa'i tshig rnams so// des cir 'gyur zhe na/ de nas 'di la mthong zhes pa la sogs pa ste/ mchog stsol bar 'gyur zhes pa'i don te gsal lo// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u sum cu rtsa dgu pa'i rnam par bshad pa'o// // de nas da ni zhes pa la sogs pa ste/ gang gis mi rnams dbang du 'gyur// zhes pa la mi ni 'jig rten gsum gyi sa la gnas pa'o// dpa' bo bzlas pas 'grub par 'gyur// zhes pa la dpa' bo ni dpal 'khor lo sdom pa dang / de'i sngags rkang pa brgyad pa ste/ de dag gi sbyor ba'o// 'di'i dngos po dang ldan pa 'dis ci byed ce na/ gsungs pa/ sgren mo smyo byed nyi shar ldan// zhes pa gsungs te/ nang gi bdag nyid kyi sbyin sreg bya ba'i don ched do// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu pa'i rnam par bshad pa'o// // de nas las kyi rab mchog ni/ gang zhig shes na sgrub pa pos// zhes pa la gang zhig ces pa ni sngags te/ de kho na nyid sbas pas dka' bar 'gyur bas na/ bla ma'i zhal dang rgyud phyi ma dag las go bar bya'o// de ltar yang gsungs pa/ rang gi cho ga'i las mi rig // gang na las rnams gsal ba yi// rgyud de'i rjes su 'brangs nas ni// mkhas pas cho ga'i gzhi rig bya// zhes gsungs so// de'i man ngag gi rim pa ni 'di lta ste/ rdo rje rta pho'i 'gros kyis 'gro ba nyid de gshin rje dang / yi dags dang / de bzhin du gzhan yang ro longs dang / srin po'i khyad par rnams zung re sgo stong pa rnams su gnod mdzes kyis mnan pa rnams so// grwa rnams rdo rje dang yang dag par ldan pa'o// sngags kyi phreng ba'i khyad par ni/ 'khrul 'khor chen po bcu gnyis te/ glad na mo'i gzhung gsum ste bco lnga/ de dag dran zhing shes pa tsam gyis sgrub pa po la dngos grub kyi mchog ster ba'i gzhi po rdza rnga de nas bcing bar byas la sngags rnams rab tu dgod par bya'o// de yang dang por dbang ldan nas g.yas skor du re mig rnams la mngon du gnas par sbyar bar bya'o// oM sum+b+ha ni sum+b+ha hum hUM phaT/ oM gr-i h+na gr-i h+na huM hUM phaT/ oM gr-i h+NA pa ya gr-i h+NA pa ya hUM hUM phaT/ oM A na ya hoH b+ha ga bAn bid+ya rA dza hUM hUM phaT/ dbus kyi re mig tu ji lta ba'i las dang rjes su mthun par lha sbyin zhes bya ba bri'o// yang na 'dir/ oM suM b+ha huM hUM phaT/ oM/ gzhung gnyis pa'o// hUM phaT ni/ de hUM phaT/ gr-i gsum pa'o// hUM b+ha suM gr-i h+NA gr-i h+NA phaT/ ces pa ni bzhi pa'o// hUM/ de/ hUM/ de hUM/ lnga pa'o// hoH/ b+ha ga bAn/ hUM gr-i h+nA pa ya/ zhes pa ni drug pa'o// A na ya/ phaT/ bi d+yA/ de ba ya phaT/ hUM zhes pa ni bdun pa'o// oM hu hUM/ rAdza/ hUM hUM/ gr-i/ oM brgyad pa'o// de rnams kyi sbyor bas rengs pa dang / bsgyel ba dag bya'o// 'di dag gis gnas par bya ba ni/ yi ge hUM gang du gnas pa'i gnas rnams su rdo rje 'bar bas bsgrub pa bya'i gzugs la gzir bas bri// hUM ni rdo rje'i lte bar ro// mtshon gyis bsad pa'i ro'i rdza phru'am bram ze shi ba'i rdza phru skam por de bcug la ro bsregs pa'i thab khung du sba bar bya'o// yang sbyor ba gzhan bya ba dang por ni// oM ni/ hUM/ bzhi pa ni stong pa'o// oM gr-i/ huM hUM// zhes te/ gnyis pa ni/ A b+ha/ brgyad pa ni stong pa'o// gsum pa ni ni su/ de'i dod skal stong pa'o// A na de'i dod skal yang stong pa'o// dri lhag ma stong pa'o// bzhi pa ni/ mab+ha huM/ suM bzhi pa stong pa'o// h+nA/ phaT/ h+nA/ bzhi pa stong pa'o// lnga pa'i ni/ maM/ aM/ b+ha ga/ hUM/ stong pa dang / oM pa ya pa ya'o// hUM/ drug pa'i ni/ rA dza dang / stong pa dang / A na ya dang / stong pa dang / h+Na dang / stong pa dang / bdun pa ni ho// hUM/ bzhes pa'i rig pa dang / stong pa dang / ah+Na/ hUM hUM/ gr-i zhes pa ste/ 'di dag rta pho'i 'gros su sngags rnams dgod par bya ba'o// gang dang gang gi re'u mig stong pa rnams su ni bsgrub bya khyu mchog dang / rta la zhon pa rlung chen pos bskor ba ni ro langs kyi mgo nas gzir ba bden bral gyi phyogs su 'gro ba khyu mchog dang rta'i tshogs kyi steng du cho gas bzhag la bsgrub bya rang gi grong khyer gyi sgor sba'o// yang na ro bsregs pa'i sar brkos te sba'o// dug dang khrag dang ske tshe'i sa bon las snag tsha sbyar te/ thod pa'i nang du bzhag la mi'i rus pa'i smyu gus sngags pas gshin rjer kha ba ltas la/ dur khrod kyi ras ma la 'khor lo gnyis bris te/ mtshon gyis bsad pa'i ro'i rdza phrur bcug ste sba'o// cho ga rnams kyang nag po'i tshes brgyad dam bcu bzhi'i mtshan mo chen po'i dus su rim pa bzhin du bya'o// gsad par bya ba la ni gshin rjes mnan nas za ba lta bur bri'o// yi dags kyis bsad par 'dod na yi dags bri'o// de bzhin du ro langs la ro langs dang / srin po la srin pos mnan par bri'o// las kyi cho ga mthong bas stong pa dang / stong pa'i gnas rnams su pad+ma dang / rdo rjes phye ba dang / grwa bzhir ni thod pa bri bar bya ba'o// de dag thams cad ni de bzhin du shin tu 'khrugs pas rnam par dgod do// de dag ni bri ba'i sbyor ba'o// de ji ltar 'grub ce na/ de gsungs pa/ dran pas dngos grub skye bar ni// sgrub pa po rnams the tshom med// ces pa'o// gang du zhe na/ gnas sogs kun du bla med pa// mkha' 'gro ma ste thams cad khyab// ces pa la sogs pa la/ kun zhes pa ni/ pI la wa dang / nye ba'i pI la ba'i mthar thug pa'i gnas sum cu rtsa gnyis po rnams so// bla na med ces pa ni/ bla na med pa thams cad de yul nyi shu rtsa bzhi po rnams so// de rnams su bla na med pa'i gnas la sogs pa thams cad nyi shu rtsa bzhi'i mkha' 'gro ma rnams so// thams cad khyab ces pa ni de la de nyid sbas pa ni cho gar gsungs te// 'di dag gzhan du ma yin no zhes pa'i don to// gang yang 'di dag dgod pa'i cho ga ji ltar zhe na/ 'di ltar gsungs te/ yul dang yul du mngon skye ba// ye shes ldan pa rang skye gnas// zhes pa la sogs pa ste/ ye shes ni bde ba chen po'o// de dang ldan pa rang rang gi skye ba mtha' yas pa'i skye gnas ni rang skye gnas zhes so// de rnams su skyes pa ni byang chub kyi sems la mang du bskrun pa rnams so// 'di dag ji ltar blta zhe na/ 'di skad gsungs te/ mkha' 'gro mar bshad 'di dag ni/ rdo rje dkyil 'khor gtso mo yin// zhes pa la sogs pa la/ mkha' 'gro ma zhes pa ni/ khams nyi shu rtsa bzhi'i mkha' 'gro ma rnams te/ rnal 'byor ba'i rdo rje lus kyi khams rnams de ltar gyur pa'o// rdo rje zhes pa ni mi phyed pa ste/ gnyis su med pa'i ye shes so// de'i dkyil 'khor ni rdo rje'i dkyil 'khor zhes so// de la gtso mo ni/ rdo rje'i dkyil 'khor gyi gtso mo ste/ de rnams nyid du skyes pa'o/ de rnams kyi gnas gsungs pa// dgon pa dang ni ku lu tA// zhes pa la sogs pa sku'i 'khor lo nas brtsams te// thugs kyi 'khor lo'i mthar thug pa'i bar du/ ji ltar gsungs pa'i sbyor ba'o// yul rnams 'dir gnas bu mo gang // gnyis med rnal 'byor ma dpal khyab// ces pa ni/ gnyis su med par snyoms par 'jug pas khyab pa'o// yid kyi shugs kyis 'jug pa yin// zhes pa la sogs pa la/ yid kyi shugs ni yid kyi shugs te/ 'di dang de nas myur zhing myur bar 'gro zhing 'ong ba'i nyi shu rtsa bzhir bsdus pa'i rang bzhin can rnams so// rnal 'byor ma rnams mtshan mi mthun pas gsungs pa// rnal 'byor ma drug ces pa la sogs pa ste/ 'di dag gi mtshan mi mthun par bgrang ba gsungs pa/ sa la lcug ma zhes pa dang / mya ngan yul na ma mo rnams// zhes pa la sogs pa nas/ stong phrag nyi shu rtsa gcig yin// zhes pa'i bar te/ stong phrag bun cu rtsa gnyis dang / stong phrag nyi shu rtsa gcig tu gsungs so// de dag las ma gtogs pa'i gzhan ma rnams gang du sbyar zhe na/ 'dir gsungs pa/ lhag ma gzhan rnams ji snyed pa// dpal ldan he ru ka yi ni// 'khor lo'i rnal 'byor ma yin no// zhes pa la sogs pa ste/ 'di dag thams cad kyang nyi shu rtsa bzhi po rnams kyi rang bzhin du yang dag par bsdus so zhes pa'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa gcig pa'i rnam par bshad pa'o// // de nas me tog chu 'thung nas// zhes pa la sogs pa la// me tog chu zhes pa ni sbrang rtsi ste/ de dpa' bos 'thung bar bya ba'o// sngags 'di rjes su dran byas te/ zhes pa ni yi ge ha brgyad kyi rnam pa'o// phyag rgya lhan cig brtag bya zhing // [(]sgrab [,]sgrub [)]pos mtshan mo sgron ma bza'// zhes pa ste/ phyag rgya lhan cig brtag bya zhing // zhes pa ni/ shin tu yangs pa'i rig pa rnyed na'o// bsgrub pa brtag ces bya ba ni go sla'o// sngags 'di nyid kyis lan gsum bya// zhes pa la sngags 'di'o// oM sarba badzra kA me Ni sarba b+ha k+ShaM sho d+ha ya gu h+yaM badzri Ne swA hA/ 'thungs dang de bzhin rig pa dang // zhes pa la/ 'thungs zhes pa ni rang gis so// de bzhin zhes pa ni de'o// reg pa zhes pa ni pad+ma chen po'i mchog la ste/ pad+ma dmar po lta bu la rang gi rdo rje yang dag par sbyar te// sems kyi dngos grub tu nga rgyal bya'o// dgod pa rigs ldan chen mo ste// zhes pa dgod pa zhes pa ni yi ge ha brgyad kyi cho gas so// rigs ldan chen mo zhes pa ni// sngags dang ldan ma bcud kyis myos ma can no// gang gis na de bzhin gshegs pa thams cad sgrub pa'i lus kyi dkyil 'khor du gyur pa'o// de ltar yang lha mo thams cad reg bya rdo rje ma'i lus kyi dkyil 'khor gyi dbus su gyur pa'o// reg bya rdo rje nyid ji 'dra ba zhe na/ bden pas tshangs par spyod pa dang // bzhad pa'i phyag rgyas bsgrub byar blta// zhes pa ste/ bsgrub par bya ba zhes pa ni// ye shes chen por ro// de la blta ba ni blta zhes pa'o// phyag rgyas zhes pa ni las kyi phyag rgya'o// ji ltar blta zhe na/ snyems par blta bar grags can te/ mig g.yon pas snyems par blta ba'o// grags pa can ni gang gi don du rig ma 'dis sgrub pa po bde bar grags so// mtshan mo 'am nyin mo de bzhin du// zhes pa la/ mtshan mo 'am nyin mo zhes pa ni nyin mtshan med par de bzhin gshegs pa yid la bya ba ste/ yid goms na phyag rgya chen po 'grub pa'i mtshan ma dag skye bas na'o// gzugs dang las la gang gsang ba// dpa' bo ji ltar gnas pa nyon// zhes pa ni/ lag na rdo rje la nyon zhes bcom ldan 'das kyis gsungs pa'o// dngos grub la mngon par phyogs pa'i dpa' bo'i gsang ba de la mtshan ma 'di dag 'byung ste/ gzugs phra ba dang / reg bya yang bar kun du khyab par yang dag par mthong ba nyid dang / 'od gsal ba nyid du brtan pa dang / dbang du gyur ba dang / bsam gtan 'ba' zhig tu bya ba dang / 'dod pa dang bral ba'o// de dag lta bu'i dus su bkres pa dang skom pa mi gnas pa dang / bshang ba dang / gci ba la sogs pa mi rgyu ba dang / 'di dag thams cad rmi lam dang 'dra bar khyad par med par dmigs pa dag go// rtag tu de ye mchi 'byung dag // ces pa la// mig gnyis yin pas na/ 'dir gnyis kyi tshig tu gsungs so// 'di dag lta bu'i thabs kyi mchog dang skad cig tsam du bral na yang // 'khor ba shin tu rnon por sems can rnams sdug bsngal bar gnas shing // skyabs med pa dang / 'chi ba dang rga ba dang / skye ba'i 'jigs pa dang / nyon mongs par gnas shing 'jigs pa rnams su 'gyur ro// de lta bus 'di dag la snying rje bskyed par bya ba'o// dad pas de bzhin spu yang ldang // zhes pa ni/ de'i b+ha ga la bdud rtsi bde ba gnas pa'o// rdo rje la ni bsgom par bya// zhes pa ni/ 'jig rten gsum las bsgom par bsam ste/ de lta bu bzhin du bya'o// de bzhin gcer bur mchod par bya// zhes pa ni/ brla dang / mchan khung dang / pad+ma'i dkyil 'khor la nges par brtag par bya ba'o// 'di'i phyag rgya'i tshogs rim gsungs// zhes pa ni gang gi phyir de'i dbang po thams cad kyi rjes su ro myang ba'o// dbugs 'byin pa zhes pa ni/ shes rab kyi rlung rnams kyi sems 'thon te lus 'dar ba'o// sdud dang zhes pa ni bsgrub bya'i lus sdud pa'o/ dgod pa zhes pa ni/ dgod pas gnon pa'o// sgeg pa zhes pa ni/ sgeg par 'gro ba'i 'jug pas so// ngo mtshar zhes pa ni so so skye bo lta bur byed pa'o// sna tshogs mdun du byas nas ni// zhes pa la sna tshogs zhes pa ni/ rnal 'byor ma thams cad kyi mdun du 'di ltar bgad par bya'o zhes pa'i don to// ha ha/ he hai/ haM haH/ 'di lta bu'i cho ga brgyad kyis bgad par bya ba'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa gnyis pa'i rnam par bshad pa'o// // de nas gzigs pa bshad bya ste// zhes pa la sogs pas don ci zhig bstan zhe na/ mkha' 'gro ma rnams kyi gzigs pa bshad pa gsungs pa ste/ dpa' bo dang ni gnyis med mi// zhes pa 'di lta ste/ gang gis gzigs pas dpa' bo lta bur rnal 'byor gyi gnyis su med pa la mi de 'gro ba ste/ de dpa' bo dang gnyis su med pa'i mi zhes bya'o// gang rnams la gzigs pa de gsungs pa/ gnas kyi dbye ba'i cho ga shes/ zhes pa ste/ gnas ni pu l+lIr ma la ya la sogs pa'o// de rnams kyi dbye ba ni gnas la sogs pa'o// de rnams kyi cho ga ni gang dang gang du sbyar ba de dang de dag shes par bya ba'o// des ci bya zhes na/ bsgom pa la mngon par dga' zhing bsgom pa dang / mngon du ldan pa ste de la mngon par gzigs par mdzad pa'o// gnas gang na mo rnams gzigs zhe na/ lam gyi bzhi mdor zhes pa la sogs pa ste go sla'o// ji ltar pad+ma'i mtsho rnams la// ngang pa'i tshogs phreng 'du ba ltar// de ltar rnal 'byor dam tshig can// ring na gnas kyang thugs rje la// spyod pa rnams kyis ring nas gzigs// zhes bya'o// phyag rgya gcer bu mchod pa'i zhes pa ni/ rnal 'byor pa gos dang bral bas phyag rgya la mchod par bya'o zhes bshad do// las kyis yongs su 'grol ba'o// zhes pa ni/ gcer bur mchod par de lta bu'i las de nyid kyis na 'gro ba ste/ phyag rgya gcer bur mchod pa'i las la yongs su 'grol ba'o// gos dang gzhan dag bsal nas ni// zhes pa la// gos ni gos dang rus pa'i phreng ba'o// gzhan dag ces pa ni stag gi pags pa la sogs pa'o// bsal zhes pa ni// yan lag las 'bud pa'o// 'dod la yang dag reg mi bya// zhes pa ni/ pad+ma la chu lta bu dang / nam mkha' la nyi mas mi gos pa lta bur 'dod chags la sogs pa nus pa med par byed pa'o// de ltar spyi gtsug pa bcings grol gyur// zhes pa ni// de lta bur zhes pa ni gcer bur byas pa ltar spyi gtsug bcings pa'ang grol bar gyur pa la bya'o// de la bsnyen cing las rnams thams cad bya'o// zhes pa'i don to// yang na bslab pa la sogs pa'i g.yeng ba rnams rnam par grol bar bya'o// las rnams thams cad brtsam pa la// rtsa sngags de bzhin gzhan ma bzhis// phyogs bcing bar ni de bzhin zhugs// bla ma mchod na lha yul gyi// lha tshogs kyis kyang mi mthong ngo // zhes pa la/ rtsa ba'i sngags bzlas pas ni de bzhin du 'phen par byed do// phyogs bcing bar ni de bzhin zhugs// zhes pa ni/ phyogs rnams su ra ba dang / dra ba dang / rtsig pa dang / mda'i dra ba dang / me 'bar ba dang ldan pas sngags la 'jug par bya zhing mchod par byas na/ lha rnams kyis kyang mi mthong na// mi rnams kyis lta ci zhig smos zhes pa'i don to// bsgrub par bya ba'i sngags kyis bzlas pa'i nus pa blta ba gsungs pa/ snyim pa me tog gis bkang ste/ mkha' la spyod par gyen du gtor// zhes pa la sogs pa ni mkha' la spyod par me tog snyi ma pas gtor ba na nam mkha' la'ang ma mthong zhing sa la'ang lhung bar ma mthong na'o// de nas me tog snyim pa stong ngam khri'i bar du mkha' la gtor na mkha' la spyod pa'i sems can rnams dbang du byed do// skar ma rgyu ba rig cing spyod// ces pa dang / lha dang lha'i zhes pa la sogs pa ni// dri ma med pa'i ye shes kyis thams cad rig pa'o// yul dang yul zhes pa la sogs pa ni gsal lo// dang por lus las sbyor ba la sogs pa bya ste/ de nas re zhig las rnams brtsam par bya'o// shing rtser kha dog dmar bsams la// zhes pa la/ shing rtser zhes pa ni/ snying gar 'dab ma drug dang ldan pa'i pad+ma la yi ge bdun gyi bdag nyid bkod pa bung ba 'khrigs pa lta bur spros pas sa 'dzin pa'ang mngon par 'gyel bar 'gyur te gzhan du ma yin no// bdag gi lus la rnam bkod de// sa la ku sha'i stan du nyal// zhes pa ni/ lus la sngar gyi 'khor lo bkod de bdud rtsi lngas byugs pa'i sa las ku sha stan du bting ba brgya rtsa brgyad du bzlas la/ cho ga bzhin du nyal te mkha' 'gro ma'i don 'khor lo spros pa la/ 'jig rten gsum dang lhan cig tu bsregs nas slar rna ba gnyis su zhugs par bsams la/ bcom dang nyams dang dus min 'chi// zhes pa la sogs pa thams cad smra bar byed do// sngags bzlas ral gri de bzhin chu// zhes pa la sogs pa'i don ni/ mdzes pa'i gzhon nu ma kun du 'jug par bya ste/ dgongs mo mig bkab la brgya rtsa brgyad du mngon par bsngags so// de nas tho rangs ka ji lta ba bzhin du gsal bar smra ba ni/ khang ba'i dbus su mar me sbar te/ bum pa gang bas bris sku dang sku gzugs rnams la yang dag par mchod de/ ral gri 'am me long dag mar me'i drung du bstan na de la de nyid smra bar byed do// yang na sor mo rgan po rgya skyegs kyi khu bar bcug la de nas mar khus bskus te bstan la/ rdzas 'di gang gis khyer ba smros zhes bsgo na/ bcom pa dang nyams pa rnams gsal bar smra'o// de nas/ yi ge mchog tu bdun pa yi// dpa' bo'i 'khor lo rnam dgod dbye// nyin gung stong phrag gcig bzlas nas/ zhes pa'i don ni nyi ma gung la shin tu 'khrugs pa'i sems kyis thod pa'am mchod sbyin gyi shing bal la sngon du ji ltar gsungs pa bzhin du mi'i rus pa'i smyu gu dang / mi'i khrag gis bsgrub bya'i ming dang ldan pas ji lta ba'i rim par bris shing gzugs brnyan byas pa'i snying gi dkyil du bcug la ske tshes bskus te// dur khrod kyi me la yang dang yang du bsro zhing stong phrag gcig tu bzlas par bya'o// rims kyis bzung bar 'dod na yi dags kyi snying gar bri'o// sbos par bya na yi dags kyi mgo bor ro// dran pa med par bya na rlung las sprin gnas pa la bri'o// khong gzer la ni rtse gsum pa la'o// mdze nad dang lus dug la ni snying gis 'gro ba'i mgo bor ro// gza' gdon gyis bzung na gza' rnams nyid kyi mtshan ma la'o// 'khor lo dgod pa ji lta ba'i rim pa 'di ni nad thams cad skyong zhing de bzhin du gtong ba'o// shel gyi rnam pa lta bur ni/ zhes pa la/ shel zhes pa ni ri bong 'dzin te/ gro ga'i shun phrags sam lag pa g.yon pa'i mthil du ri bong 'dzin gyi dbus su tsan+dan dkar po la sogs pa bri ba'o// nad kyis man rab rnams la de bstan na de mthong ba tsam gyis skad cig la nad las rnam par grol bar 'gyur ro// ston ka'i dus kyi zla ba bzhin// zhes pa ni ri bong 'dzin gyi gzugs brnyan la yi ge rnams bdud rtsi'i chu rgyun 'dzag par bltas la/ snying ga dang smin mtshams dang / mgrin pa dang spyi bo rnams su reg pas nad rnams rnam par bsal te/ phyogs dang phyogs mtshams rnams su 'gro bar blta'o// ba lang sha zhes pa la sogs pa ni sngon du gsungs pa'i sbyin sreg go// gang gi tshe dug gis brgyal bar song ba de'i tshe mtshan nyid dang ldan par shes na bdag nyid kyi dbugs kyis bud par byas na sangs te ldang ngo // de lta bu dag dran na rims dang gdon la sogs brlag par byed cing grib ma la'ang mi 'gom na lag pa de bstan na lta ci zhig smos/ rgyal po g.yul 'jug khu tshur bcings// zhes pa ni ldong ros dang yung bas lag pa g.yon pa la 'khor lo bri'o// yang na zangs leb la de bzhin du 'khor lo 'di yang dag par bri bar bya'o// che ge mo'i lus las mtshon cha thams cad rnam par bzlog shig ces ming bar du bcug la'o// de nas stong phrag gcig tu bzlas te kha gsum la rdo rje'i chu ru gzhug go// de nas sngags kyi rgyal po dran par byas te blangs la khu tshur du gzung ngo // des cir 'gyur zhe na/ ji srid khu tshur ma bkrol bar// dgra bo dag gi lag na ni// mtshon cha 'phyar bar byed pa yang // mtshon cha 'debs par mi nus so// zhes pa ste/ ji srid du khu tshur ma bkrol ba de srid du mtshon cha thams cad kyis mi tshugs so// de lta bus ni rgyal po la'ang rgyal bar 'gyur ro// 'phyangs nas shi ba'i ro'i khar rdo rgyus bcug la de nas slar blangs te/ nub phyogs ma yin par kha bltas nas 'dis gang 'dod pa bris la bzlas pa khrir bya zhing // thams cad du sngags pas mnyam par gzhag la 'jig rten gsum la bka'i 'khor lo rab tu sbyar na/ gnod pa dang phan gdags par bya ba sa 'og sa steng sa blar skyed par byed do// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa gsum pa'i rnam par bshad pa'o// // de nas pho nya mo zhes pa ni las kyi pho nya mo ste/ yi ge bdun gyi rnal 'byor ma drug go// sna tshogs pad+ma'i 'dab ma la yi ge bdun gyi rnal 'byor ma drug gi go cha'i sngags rnams rnam par dgod do// 'khor lo'i rtsibs rnams la ji ltar las dang rjes su mthun par bsgrub bya'i ming bar du bcug par bris na de'i skad cig gcig la bsgrub par bya ba 'grub bo// tsan+dan dmar po'i rdul dang ni// ske tshe lan tshwa de bzhin du// bsgrub par bya ba'i rkang rjes rnams// gcig tu byas la btags par bya// rnal 'byor ma yi 'khor lo dang // lag pa gnyis la bsams nas su// mnyam par mnyes shing bsreg bya ba// dur khrod me 'am sme sha can// bsregs pa'i me la mtshan phyed na'o// zhes pa'i don ni de'i thal ba la bsgrub par bya ba'i gzugs brnyan byas la gro ga la 'khor lo ji lta ba bzhin du bris nas de'i snying gar bcug ste/ bdag nyid la mngon du phyogs par bzhag la bsgrub bya rnam par myos pa bkug ste/ bzlas pa brgya rtsa brgyad du gang gi ming dang ldan par byas na de dag 'gugs so zhes pa'i don to// sa bdag mgon po'i bdag nyid ni// nor dang bcas par dbang du 'gro// zhes pa la sogs pa ni gsal lo// bsgrub pa rab tu sbyar ba ni// rdul de nyid ni yang dag blang // lcags phye dang ni bsres nas su// dur khrod ras mar gtums nas su// zhes pa la/ dur khrod ras mar gtums zhes pa ni// bsgrub bya bskul ba dang bcas pa'i 'khor lo bris par gtums te/ yang dag par mchod nas lan bdun du bzlas te lam gyi bzhi mdor sa la sor brgyad tsam du brkos pas sbas na de'i skad cig la de'i tshe rengs par 'gyur ro// bton te ba'i 'o mas bkrus na rnal bor 'gyur ro// yang rdul de nyid yang dag par blangs la smyo byed kyi shing yan lag lnga dang ldan pas gtums pa ni/ yi dags kyi ras la cho ga bzhin du bsgrub bya'i ming bskul tshig dang bcas pa'i 'khor lo yang dag par bris la ji lta ba'i rim par brgya bzlas te thum gcig tu byas la dur khrod du myur du brkos te sbas na/ de ma thag par smyo bar 'gyur ro// de nyid bton te ba'i 'o mas bkrus na thar bar 'gyur ro// de dag ni 'grub ste nges par rab tu sbyor ba'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa bzhi pa'i rnam par bshad pa'o// // de nas las mchog ces pa la sogs pa ni/ ji lta ba bzhin du gsal lo// ba'i 'o ma zhes pa ni ji lta ba'i me tog dmar po'i 'o mas rab tu bkru'o// mtshan ma gcig ces pa ni/ rang byung gi mtshan ma gcig pa'o// nyi ma bdun du 'o ma la longs spyod cing de lta bu rtag tu bya'o// de nas zhag gsum du smyung ba byas par gyur nas/ gtsang po'am rgya mtsho'i 'gram du song la/ de nas rnal 'byor ma'i 'khor lo'i dbus su yang dag par mchod pa na ngag gi dngos grub tu 'gyur bar bka' lung stsol bar nges par 'gyur ro// dkyus na mi gsal ba'i don bshad pa'o// dkyus kyi gzhung rnams ni gsal lo// skye gnas rgya zhes pa ni yi dags kyi rgya skyegs dang / gi wang gis sngon du gsungs pa'i 'khor lo gro ga la ming bar du bcug pa dang ldan par yang dag par bri'o// lto bar gnas zhes pa 'di ni de'i lto bar gzugs brnyan gzhug par bya ste/ gzugs brnyan ni tsan+dan dmar po zhes pa la sogs pa ni gsal lo// de'i skye gnas su skud pas brgyu ba dang / yang gzhan la ni mtshan mar ro// dgug par bsam zhing lag pa g.yon pa'i khu tshur gyi mthe bong gis de mnan la/ mthe'u chung gis skud pa g.yo bar bya ste/ mthe bos bskyod na zhes pa la sogs pa ni gsal lo// lan brgyar bzla zhing bsros na ni// zhes pa la/ bsro zhes pa ni/ ji ltar spra tshil ma zags pa tsam du'o// phyugs sam gal te pho nya mo// zhes pa la/ phyugs zhes pa ni/ shi zin pa dang mnyam pa'i g.yon pa'i 'dab ma'o// de nyid gsal bar bya ba las kyi pho nya mo zhes pa ste rjes su shi ba mo'i'o// gzung zhes pa ni/ ming lan gsum du brjod par byas la/ bdag gi bya ba rnams khyod kyis rtag tu gyis shig ces pa'o// de nas// ka ra bI ra'i lcug ma ni// lag pa phyed tshad mnyam blangs la// zhes pa la sogs pa ni gsal lo// ji srid de ni ma tshig par// myur du song ste de blangs la// zhes pa la/ blangs pa la zhes pa ni// che ge mo 'dir shog shig ces brjod de/ che ge mo dang che ge mo'i ming gis mchog gi bud med kyi rang bzhin myur du long la shog shig ces brjod cing bskor bar bya'o// gzhan dag ni go sla'o// skye gnas dbus nas me tog de// zhes pa la dbus gnas zhes pa ni/ skye gnas gnyis kha sbyar ba'i dbus na yang dag par gnas pa'o// yang me tog dmar po la sogs pas nyi zla gzas zin pa na'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa lnga pa'i rnam par bshad pa'o// // de nas yi ge ha lnga ni// zhes pa la sogs pa ni ha he he ha ha zhes pa'i bar gyis las rnams gsungs so// drug pa ni dbus su bzhag par 'gyur pa ste/ he ru ka'i dngos por gnas pa'o// de'i rim pa ni 'di lta ste/ nyi ma'i dbus su rtse lnga par gyur pa'i rdo rje la yi ge ha lngas byin gyis brlabs pa'o// lag pas kun du mnyes nas ni// zhes pa la sogs pa ni gsal lo// ri bong la sogs spu la ni// zhes pa la sogs pa'ang gal te sa bon kun du bsdu ba'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa drug pa'i rnam par bshad pa'o// // de nas gzhan yang yang dag par// bshad par bya ba mkha' 'gro ma// kun rnams kyi ni snying po de'o// zhes pa ni 'di'i de ma thag pa'i le'u las gsungs pa gang yin pa'i snying po'i sngags te/ mkha' 'gro ma thams cad kyi snying po'o// gzhan yang 'dis bshad par bya ba'i mi'i rus pa zhes pa la sogs pa ni go sla'o// sa las byas pa'i gzugs brnyan zhes pa ni rdza mkhan gyi lag pa las phud pa'i sa las so// de nas yang sus kyang mi mthong ba'i gnas su// be'u dwa mo'i lci ba sa la ma lhung bar blangs te/ gzugs brnyan byas pa'i snying gar sngags rnams sba bar bya'o// de nas rdo lhang ma lhang tsher gyis mig gnyis su bkab la phur bu gdab par bya'o// bton na ni grol bar 'gyur ro// de nas skyes pa bud med du bya bar 'dod na/ ka na da yi 'bras bu dang / zhes pa la/ khwa'i 'bras bu ni lcug ma nag po chen po zhes bya ba'i 'bras bu'o// bkres can zhes pa ni bya khwa'o// sngon gyi cho ga bzhin du bud med kyi thod pa yang dag par blangs par sa bon dang ri bong gi khrag tu btag go// lag pa bcings te zhes pa ni/ de blangs te khu tshur bcings la bzlas par bya'o// nye bar bcu gnyis zhes pa ni de'i bar ji srid par ro// de'i skra bzhar na ni rang gi ngo bor 'gyur ro// de nas skyes pa khyir bya bar 'dod na zhes pa 'di la gnam lcags zhes pa ni gser la bya'o// bsreg byas na zhes pa ni las thams cad pa'i thab khung du sbyin sreg byas na'o// skra bzhar bas rang gi ngo bor 'gro ba'o// rdzas rdzas ma yin pa zhes pa la sogs pa ni gsal lo// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa bdun pa'i rnam par bshad pa'o// // de nas yang dag bshad bya ba// mkha' 'gro kun gyi dge 'byung ba// zhes pa la sogs pas ji ltar gsungs pa'i las rnams gsungs so// oM sarba bud+d+ha DA ki nI ye badzra war+Na nI ye huM hUM phaT phaT swA hA zhes pa'o// sngags 'di bklags pas 'grub pa ste// zhes pa ni sngon du bsnyen pa bya ba la mi ltos pas las thams cad byed do zhes pa'i don to// gang zhig 'dir sngags gsungs pa da rnams kyi mthu'o// de'i dkyil 'khor cung zad tsam zhig bshad pa gsungs pa/ mkha' 'gro ma ni kun gyi gnas// rgyas par ma yin mdor bshad pa'o// zhes pa la sogs pa la/ ri bo bzang po zhes pa ni/ rin po che sna bdun las byung ba'i ri rab ste/ rtse mo brgyad dang ldan pa 'bras bu dang me tog la sogs pa phun sum tshogs pa can du bri'o// de'i steng du gzhal yas khang brtsegs pa'i dbus 'dir gser dang dngul la sogs pa'i bum pa thogs nas thod pa zla ba dang kun da lta bu ni hA hA he he zhes pa bzhad pa'i phyag rgya bzhis byin gyis brlabs pa'i thod pa ste/ mtshams kyi 'dab ma bzhi rnams la'o// phyogs kyi 'dab ma rnams la ni mkha' 'gro ma la sogs pa bri'o// 'khor lo gsum la ni dpa' bo dang dpa' mo rnams so// khwa gdong ma la sogs pa ni sgo rnams su'o// gshin rje brtan ma la sogs pa ni grwa rnams su ste/ yang dag par bsdus pa ni de ltar mthong bar bstan to// rdo rje sems dpa' rnam snang mdzad// ces pa la sogs pa 'di dag ni sku rdo rje'i 'khor lo nas brtsams te thugs kyi 'khor lo'i mthar thug par de rnams dgod pa'o// 'khor lo'i bdag nyid rtag tu bsgom// zhes pa ni nang gi rnal 'byor la gsungs so// sngon du gsungs pa'i cho ga yis// zhes pa ni le'u dang po dang gsum pa la sogs par gsungs pa'o// mkha' 'gro dra ba'i sdom par dbul// zhes pa la/ dbul zhes pa ni mchod par bya'o zhes pa'i don to// 'di dag ni dpal he ru ka bde mchog gi 'grel ba sgrub thabs rnams kyi gnas zhes bya ba las le'u bzhi bcu rtsa brgyad pa'i rnam par bshad pa'o// // de nas gzhan yang bshad bya ba// phyugs kyi las rnams cho ga ste/ zhes pa la/ phyugs zhes pa ni sgra'i mchog ste de kha na ma tho ba med par rnyed pas so// skye ba gcig dang zhes pa ni skye ba gcig nas brtsams te/ rgyun ma chad par skye ba bdun gyi bar ji srid pa'o// phyugs nyid kyi ni ba spu dag // ces pa la// phyugs zhes pa ni dud 'gro gzhan dag ste/ phyugs ni ba spu dang ldan pa'o// de'i spu dang sen mo dang so dang pags pa dang yan lag lnga po bsres pa lag pas spyi bor gzung na der mthong bar 'gyur ro// bkrol na ni rang gi ngo bor 'gyur ro// nyon mongs sdig pa la dga' zhes pa ni gnod pa'i dngos po mi bya ba'i don te/ gang gi phyir yang dag pa'i lam 'gog par 'gyur ba de'i phyir ro// 'di dag ni dpal he ru ka'i bde mchog gi 'grel pa sgrub thabs rnams kyi gnas zhes bya ba las le'u bzhi bcu rtsa dgu ba'i rnam par bshad pa'o// // de nas sbyin sreg cho ga bshad// ces pa la sogs pa ni phyi dang nang la ji lta ba bzhin du sbyar ro// ji tsam du bsreg ce na sngags kyis nyi shu rtsa bdun du sbyin sreg bya'o// tshe lhag pa la dUr ba dang / kusma dA dang mon sran sde'u// zhes pa la/ kusma dA zhes pa ni shing de'i sa bon no// gri ha ta ma la'i 'dab ma// zhes pa ni/ shing bA da sa ka'i lo ma ste/ 'di dag gis bsreg par bya'o// 'di'i sbyor ba rab tu bshad de sngags rnams kyi bar du yi ge gA dang bsgrub bya'i ming du ldan pa// tA la'i 'dab ma la bris te/ nya phor gyi nang du bcug nas dur khrod kyi sol bas bkang ba las lhag pa'i tshe dUr ba dang 'bras kyi phub ma la sogs pas kyang bkang ste/ nya phor rang gi kha rus kyis bcad de spra tshil gyis rgyas btab la dbugs mi 'byin par bshad bas bskus la kha 'og tu bstan te gzhag go// 'di dag ni kha bcing ba'i sbyor ba'o// de nas gzhan yang bshad bya ba// zhes pa la sogs pa ni sa rab tu dga' ba la sogs pa'o// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u lnga bcu pa'i rnam par bshad pa'o// // de nas yang dag bshad bya ba// shin tu rnyed dka' bgrod rim ste// zhes pa ni kye phyag na rdo rje chos rnams kyi de kho na nyid ji lta ba bzhin du gyur pa bden pa gnyis kyi tshul la gnas shing rgyun du zung du 'jug pa/ phyag rgya chen po mngon par rdzogs par byang chub pa/ sangs rgyas thams cad kyi man ngag 'di ni/ bla ma chen po yang dag par mnyes par ma byas na gzhan du sdug bsngal chen pos kyang ma rnyed cing rnyed par dka' bas na rim pa ji ltar mngon par yid ches shing ji lta ba bzhin du rtogs pas rjes su 'gro bar sgrub bo// sgrub pa po rnams kyis sgrub pa'i thabs kyi spyod pa'i cho ga ni gsal lo// dpal he ru ka'i phun sum tshogs pa mngon du byed pa bskyed pa'i rim pa la thog mar brtsams pa nas ji srid yongs su rdzogs pa'i ting nge 'dzin de ni sangs rgyas thams cad dang mnyam par sbyor ba mkha' 'gro ma rnams kyi dra ba'i sdom pa sgyu ma lta bu'i ting nge 'dzin gyis te/ sangs rgyas kyi byang chub phyag rgya chen po'i phrin las yin pas so// gnas kyi rnal 'byor ma rnams kyi bka' las 'byung ba nye bar brtags pa yang dag pa'i bla na med pa sangs rgyas rnams kyi spyan 'di ni brgyud cing brgyud nas 'ongs pa'o// brgyud cing brgyud pa'i man ngag rnams las thos pa dang / bsams pa dang / bsgoms pas shes rab dang ye shes goms pa'i sbyor ba'i rgyun/ rgyun mi 'chad pa'i don thos pa yongs su goms pa'i sgom pa po la yongs su bshad par bya ba'i sbyor ba'i don ston te/ brgyud pa las 'ongs shing 'ongs pa ni sangs rgyas thams cad kyi rgyud thams cad la gang gsang zhing gsang ba rnams rab tu rgya che ba'i rgyud stong phrag gsum na mdzes par gnas pa gang yin pa de dag 'dir gzhi'o// bskyed pa'i rim pa la de kho na bzhin bcu bzhir bsgom par bya ba ji srid yongs su rdzogs par 'gyur ba'i bar du bsdus so// dpa' bo'i brda yi skad du ni// zhes pa la/ dpa' bo zhes pa ni lhag pa'i brtson 'grus dang ldan pa nyon mongs pa dang bral ba'i phyir na dpa' bo'o// lhag pa'i brtson 'grus dang ldan pa dge ba la lhag par mos pa de'i mngon du bya ba'i ched du brda'i skad du nga'i ste rdo rje 'dzin pa sbas so zhes pa'o// gang rnams su zhe na/ rgyud gzhan rnams su ste/ bya ba dang spyod pa dang / rnal 'byor dang / rnal 'byor mchog rnams su'o// gos dang phyag rgya lnga la sogs par zhes pa la/ gos zhes pa ni stag gi pags pa'o// yang na gos zhes pa ni gzhal yas khang brtsegs pa'o// phyag rgya lnga ni 'khor lo la sogs pa'o// yang na me long lta bu la sogs pa'i ye shes lnga rnams so// shes rab yan lag phur gzer zhes pa la/ shes rab kyi yan lag ni kha T+wAM ga'o// yang na shes rab kyi yan lag ste mgul pa nas 'khyud pa'o// phur bu gzer zhes pa ni phur bu'i dra ba ste/ rdo rje khro bo'i phur ba'i rtsig pa dang / bla re dang mda'i dra ba dang / me 'bar ba'i phreng ba la sogs pa'o// A li kA li brjod bya zhing // zhes pa la/ zla ba dang nyi ma'i gzugs su bsgom par bya ba'o// rgyu sogs stong pa sngon 'gro dang // zhes pa la/ rgyu zhes pa ni byed pa ste/ de la sogs pa'i rgyus bskyed cing byas pa de thams cad ni stong pa ste/ bzhi pa bya ba nan tan gyi ye shes so// sngon 'gro dang zhes pa ni gsum pa ste/ so sor rtog pa'i ye shes so// 'jug pa sgra la sogs pa ni// zhes pa la/ 'jug pa ni sgra la sogs pa 'di dag rgyu'i rdo rje 'dzin pa'i bar du 'jug pa ste/ 'jug pa'i mtshan ma ni sgra tsam po bzhi par gnas pa'i yi ge hUM ngo // sogs pa ni nyi ma dang / zla ba dang mtshan ma dag ji srid pa'o// bsdus pa'i sbyor ba ldan zhes pa ni gsum po de rnams thig le'i gzugs su sdud pa'i sbyor ba ste/ bya ba nan tan du sbyar ro// bdud rtsis tshim byed ces pa ni shin tu rnam par dag pa'i ye shes kyi bdag nyid rdo rje 'dzin pa mnyes par byed pa'o// mya ngan bzla zhes pa ni nye bar rdzogs pa'o// sgrub pa ni thams cad yongs su rdzogs pa'o// lag pa'i mchog dang zhes pa ni bshad zin to// de lta bu dag tu gyur pa'i tshe na g.yeng bas ma grub na yang rnal 'byor pa rnams 'pho ba'i tshe zhes pa ste gsal lo// 'di dag ni dpal he ru ka bde mchog gi 'grel pa sgrub thabs rnams kyi gnas zhes bya ba las le'u lnga bcu rtsa gcig pa'i rnam par bshad pa'o// // sna tshogs slob dpon gzhung mang bltas pa dang // bla ma mang po'i zhabs blo'i bka' drin gyis// bdag nyid dran phyir sgrub thabs gnas pa rnams// rab tu gsal bar dad pas bris pa'o// 'grel pa 'di la snyoms zhugs pa// bdag gi rnal 'byor mig gis te// bsod nams su ni gang 'gyur bas// rnal 'byor rnams kyi don byed shog// dpal 'khor lo sdom pa'i sgrub thabs gnas pa'i man ngag thams cad rgya cher 'grel pa zhes bya ba// lho phyogs kyi rgyud du 'khrungs pa dngos grub brnyes pa'i slob dpon lha sbas kyis mdzad pa rdzogs so// 