@##// dpal rdo rje rnam par 'joms pa la phyag 'tshal lo// de ltar sdig pa sbyangs par byas nas/ lhag ma'i rus pa la tsha tsha 'debs par 'dod pas/ sgrub pa po dam tshig dang ldan pas/ dang po stong pa nyid kyi ngang nas raM zhes yongs su gyur pa las/ sa'i nyes pa'i skyon rnams ye shes kyi mes sbyangs/ de nas baM yongs su gyur pa las ye shes kyi chu rgyun dbab/ de nas yaM zhes gyur pa las/ ye shes kyi rlung gis bskyod/ saM zhes pa gyur pa las/ ye shes bzhi 'dus pa'i sar dmigs la skabs der bdun rnam par dag pa'i las bya'o// tshogs rdzogs par byas la 'bi 'bi bya ba'i sngags ni/ oM ma hA ba le be+e ga ra Na hUM zhes brjod cing // ye shes kyi gzhal yas khang gi rgyur byin gyis brlab po// de nas tsha tsha gdab pa ni snying po rgyas bsdus gang la mos pa bzlas shing gdab bo// de ni sa la 'debs pa'i lugs so// de me la 'debs na raM gyi sa bon las bskyed la/ chu la baM/ rlung la yaM/ nam mkha' la a las mchod rten du bskyed do// mchod rten de dag kyang sa la kha dog ser po/ chu dkar po/ me dmar po/ rlung ljang gu/ nam mkha' mthing gar dmigs so// de ltar btab la ye shes kyi mchod rten spyan drangs la gnyis su med par bstim mo// de nas bskal pa ji srid gnas pa'i yun la rigs lnga'i mchod rten du dmigs la/ rab tu gnas pa byas la mchod pa lnga phul la bzhugs su gsol ba'am/ yang na chu bo chen po la bskur ro// mchod rten gdab pa shi ba'i sdig pa byang bar byed pa/ rang byung 'jigs bral zhes bya ba/ dpal mar me mdzad kyis mdzad pa rdzogs so// 