@##// bla ma dam pa'i zhabs pad la btud de// lam 'bras gsung mdo bri bar bya// sems can la nyon mongs pa'i snang ba la ma dag pa'i snang ba/ rnal 'byor pa ting nge 'dzin la nyams kyi snang ba/ bde bar gshegs pa'i sku gsung thugs mi zad pa rgyan gyi 'khor lo la dag pa'i snang ba'o// kun gzhi rgyu rgyud la 'khor 'das chang bas rtsa rgyud/ lus thabs rgyud sogs la gdan sogs gsum pa bzhi yis rgyu'i dbang // lam du bskyed rim la sogs lnga pa bzhis bstan/ mnyam gzhag gi dam tshig sogs bsrung // rdo rje mkha' 'gro la sogs kyi nyams chags bskang // 'dod yon sogs lnga yis mnyes pa sogs bya/ lam gyi thun bzhi la dbang bzhi bsgoms pas lus la brten nas bde chen gyi sgrib pa 'dag cing 'tshang rgya bar gsal bas bshad rgyud/ phyag rgya chen po 'bras bu'i rgyud ni/ 'bras bu'i dbang bzhis thams cad mkhyen to// tshad ma bzhis 'bras bu gtan la phab nas/ 'gal 'dus skyon med sogs gsum gyis bsam gtan gyi dug dbyung // zas spyod lam/ rlung thig le/ phyag rgya ma bsten/ dngas ma lnga'i bde ba dang / dbang po lnga nyams dang ma bral bas bdud rtsi bsten/ 'khor ba'i rtsa bzhi dang / 'khor lo rnams dang / gzhan rnams dang / sa thog mtha' la re re/ gsum pa bcus bar gyi rtsa mdud dral bas la dor/ 'jug pa sel ba'i lam yid 'dag pa'i rnam rtog bsgoms pas lta ba'i dug dbyung // rnam shes lngas yul lnga ma spangs pas/ bdud rtsi bstan/ dag pa'i chos rnams gdod nas stong par shar bas la dor/ gsang sngags snyan brgyud la sogs bzhi ma chad pas/ lus khyad par can la brten nas dngos po'i mtha' rten cing 'brel par 'byung ba/ gzhan dbang rten 'brel byang chub chen po'i lam/ chos thams cad rten cing 'brel bar 'byung ba lo rgyus kyis tshad ma'o// kun gzhi rnam shes dag pa'i byang chub chen po// rten cing 'brel bar 'byung ba lnga yis lam yongs su rdzogs pa'o// thabs kyi phyogs su lhung ba'i rnal 'byor pa'i lam gyi bar chad ni/ dad pa brtan pos srung ba'i 'khor lo/ sngags zlos/ sngags mdud/ chos rnams sems nyid snang ba/ gzhan dbang rten 'brel/ gzugs brnyan yin phyir/ de kho na nyid rgya mtsho'i don dang ma bral bas bsrung // shes rab la phyi'i bdud lam gnyis/ lta grub brgyad rgyur ba'o// nang gi bdud lam la sogs bcu dang brda ma shes na 'od brda shes pas bsrung // grib dang sgrib pa thig le 'dzag pa bsrung // tshogs lam nas tha mal pa'i lus ngag yid dang bral bas bral ba'i 'bras bu bzhi thabs nas/ khams 'du lugs gsum gyis phyogs med rnams dang / rlung sems bdag byin gyis brlabs nas/ byang chub kyi phyogs dang mthun pa'i chos sum cu rtsa bdun ltar lam bgrod na/ sgom pa mi 'chor ba'i rdzu 'phrul gyi rkang pa bzhi ni/ las kyi rlung pho mo/ ma ning gi rlung // thod rgal gyi ye shes kyi me 'bar bas/ khams 'dus pa dang po/ rgyun gyi rlung po lag ca can gyis rtsa dral/ sems gnas/ rta rmi/ rtsa rlung gi zug 'byung // sna tshogs 'dud la sogs bzhi rtsa ba'i rlung la sogs zin pa'i bye brag bdun gyis yan lag gi rlung rim gyis nang du 'gag// de tsa na thig le mang du kha 'bu/ rten mnyam du 'dre de la brten nas sems nang du gnas/ rnam shes lnga nang du 'dus/ phung po lnga dul/ ye shes kyi 'gro ldog byed/ bsgom pa mi 'chor ba'i mthong snang rmi lam nyams gsum gsum ni rnam rtog sngon du song ba ltar khams gsum kun du snang ngo // sa chu la thim na smig rgyu/ chu me la thim na du ba/ me rlung la thim na srin bu me khyer/ rlung rnam par shes pa la thim na mar me 'bar ba/ rnam par shes pa 'od gsal la thim na nam mkha' sprin med lta bu/ sa chu me rlung dang rlung sems mnyam par 'dus na khams gsum kun du me 'bar ba lta bur snang // chu rlung dang spu lus grang // rlung gi rlung 'du 'phro dang rang 'phur bya 'byung // 'byung ba bzhi'i rlung mnyam rgyu dang lha mo sna tshogs kyis gar mchod dang dri ro/ 'byung ba bzhi'i rlung mnyam rgyu dang lha mo sna tshogs nam mkha' dang mnyam pa dang spu lus bde/ bdud rtsi lnga dang bzhin gshegs sku sogs/ sih+la dang nyi ma/ ga pur dang zla ba/ rtsa bran rnams su thig phran dang skar ma/ rtsa 'dzin la sogs su shing sdong la sogs/ chags sdang rnam pa lnga dang / nyam nga mya ngan 'dre'i rtsa/ mchi ma'i rtsar g.yal dang mchi ma/ lte bar dang po chags pa'i rigs drug gi yi ger rlung sems mnyam par 'dus na/ rigs drug gi gar sngags der khrid pa/ rmi lam nyams lta bu khams gsum kun du snang ngo // oM las bsam gtan sogs kyi ting nge 'dzin yum gyi mkha'/ a las yang dag par thim na khams gsum nam mkha' yum chen mo shes rab kyi pha rol tu phyin ma la sogs kyi pho brang du thim na chos sku nyams su myong zhing gzung 'dzin grol/ hUM las gsal zhing yang la rang 'byung gi ye shes nam mkha' shin du dri ma med/ khams 'dus pa bar pa rlung po lag ca bri bas rtsa dral/ thig le'i gzugs dang mthong snang brten no// mdor na rak+Sha la sogs su srin po sogs dri can gyi sgra lha'i mig rnam par dag pa bzhin/ srid pa'i rtse mo man chad ting nge 'dzin gyi nyams su 'byung ba snyam byed pa/ bshad kyis mi lang ba mtshon cing lnga bcu la gsang // sgom pa mi 'chor ba'i phyi'i rten 'brel rlung log sogs gsum gsum ni/ nang gi mkha' 'gro ma lnga de bzhin gshegs pa'i sku lnga/ byang chub chen po'i rten 'brel mdzad pas/ dngos grub rnams rang la 'byung bar shes shing re zhing stsol ba'i blo sel to// bdud dang gol sa rnams rang gi lam dang rten 'brel du shes pas skyon yon tan du bslang zhing rim pa yin min du skye ba'i dod byung rgyal du gtang // shes rab kyi phyogs su lhung ba'i lam la/ lha'i bu'i bdud 'ong bas sad pa bzhis bsrung // sgom pa mi 'tsher ba'i dran pa nye bar gzhag pa bzhi ni/ yul 'gags pas rang yi dam gyi lha dang / gug skyes kyi dgos pa bsam zhing ting nge 'dzin cha bsnyams pas/ khams 'dus pa tha ma rlung po lag ca dral bas rtsa bral/ skye mched drug gi nang du thig le 'dus pas rjes su dran pa drug yang dag par shes/ sprul sku 'ga' mthong // sgom pa mi 'chor ba'i yang dag par spong ba bzhi ni/ sprul sku las dbang gsum gyi rjes las byung ba'i shes pa bsam zhing // dgyes sogs pang can bcu gnyis ma'i rtsa btsal zhing // snying po'i a kun 'dar gyi sna rtser dal rgyu la sogs rig pa yid 'jug pas/ lus ngag yid gsum rdo rje skyil krung bcas/ thig le rlung non pas rnga sgra la sogs mi thos pas/ chog shes pa sogs kyi bdud choms pa'o// nang gi sangs rgyas rnams kyi lam srid pa'i rtse mor phyin cing ma skyes pa'i chos la bzod dka' bstod pa nyid kyi bzod pa'o// dbu mar sems rtog med log sems 'phos na bzod pa/ 'khor ba'i chos las 'das shing // mya ngan las 'das pa'i lam chos rnams rdzogs pas chos rnams kyi nang na mchog go// de ltar nyams skyon can skyon med dang / phyi dbyibs kyi a nas yar rlung sems mnyam par 'dus nas lam du 'byung ba rnams ngo bo rang mtshan nyid do// 'jig rten las 'das pa'i lam la/ phyi nang rten cing 'brel par 'byung ba'i lam gyis sprul sku rang bzhin gyis lhun grub thob par byed pa/ spyod pa'i rim pa'i lam nas lus dag par byed pa bum pa'i dbang mthar phyin/ de kho na nyid kyi rtags/ byang chub kyi yan lag bdun ni/ rtsa rin po che'i pho brang bzhi/ gtso bo gsum ste lus kyi dkyil 'khor mthong bas rtog pa'i 'gro ldog byed/ sprul sku'i zhing khams brgya bsgul zhing nyan/ sbyin brgya/ 'od brgya 'gyed/ mar brgya 'chad/ ting nge 'dzin mi 'dra ba brgya la snyoms par 'jug nus/ rigs drug gi rtsar khyad par du mi'i rten mthong nas dga' la g.yang za/ ngo tsha la skyug bro// sngon bla mas rgyu dus na bstan pa'i 'khor 'das dbyer med de tsa na rtog // snying rje skye/ mchi ma ltung // gzhan gyi sems sna tshogs shes/ 'dod yon sna tshogs mthong bas dgod bro// rdzu 'phrul sna tshogs skad cig mas 'byung ba rnams nang gi zhing khams mthong bas so// nang ma mthong par phyi mi mthong // de tsa na ling ga brtan/ rdo rje rtser lhan cig skyes pa'i sar thig le gnas pa ltar/ lus bde bas myos shing brgyal/ rang gzhan ngo mi shes/ nang rtags rlung sor gcig 'gags/ phyi rtags gsang gnas phyed thig les brtan sa dang po'o// yang sprul sku las dbang bzhi sgom lam sa gnyis pa nas sprul pa'i sku'i zhing khams stong la sogs pa bsgul ba la sogs pa nus/ yon tan la sogs 'phel/ 'gro ldog la sogs 'gags/ nang rtags rlung sor drug 'gags/ phyi rtags gsang gnas te/ snying thig les brtan/ longs sku 'ga' mthong // sgom lam sa drug go/ yang longs sku las dbang bzhi bzhi bdag byin gyis brlab pa'i rim pa'i lam nas/ longs sku rang bzhin gyis lhun grub thob par byed pa/ ngag dag pa gsang ba'i dbang mthar phyin/ de kho na nyid kyi rtags dbang po lnga dang dngas ma'i rlung lnga la mnga' brnyes/ nus pa lnga dang lta stangs rnams la thogs pa med/ b+ha ga'i dkyil 'khor du rigs drug gi sa bon mthong // sa bon drug la mnga' brnyes/ sems can rnams kyi skad du chos ston cing chos spyi dang rang gi mtshan nyid la thogs pa med/ lte bar yi ge'i phyi mo brgyad/ A li kA li mthong nas/ mdo sde'i chos gsung rab yan lag bcu gnyis la thogs pa med/ bdud rtsi lnga dang ro drug la longs spyod nus/ tshangs pa'i dbyangs su gyur pa rnams a ni yig 'bru ces pa drug gis gsal lo// sa bdun yan chad longs sku'i zhing khams 'khor bzhi'i brgya dung phyur la sogs bsgul ba la sogs pa nus/ nang rtags rlung sor bcu 'gags/ phyi rtags mgrin smin thig les brtan/ sgom lam sa bcu'o// yang dbang bzhi bzhi/ sems dag la dkyil 'khor 'khor lo thabs kyi lam nas chos sku rang bzhin gyi lhun grub thob par byed pa/ shes rab dang ye shes kyi dbang mthar phyin/ de kho na nyid kyi rtags/ stobs lnga ni/ byang chub kyi sems kyi rlung lnga bskyod pa'i dngas ma'i dngas ma/ rtsa ba byang chub sems kyi dkyil 'khor mthong nas rtags bstan pa/ sku gsum ye shes lnga la sogs dbang thob nas/ bdud rtsi lnga gar 'du mthong nas sangs rgyas rnams gzhan don mdzad pa mthong // sprul pa bde chen thig le 'du ba mthong na/ sangs rgyas rnams 'og min gyi gnas na zab mo la bzhugs pa mthong // lte ba sprul par bdud rtsi lnga dang rlung lnga 'dus pa mthong na/ longs sku'i rigs lnga yum gyi b+ha ga na bzhugs nas skal ldan byang chub sems dpa' la gsang ba sgrogs pa mthong // phyag rgya ma'i dngas ma'i dngas ma mthong na mngon shes la thogs pa med/ rtsa yig rnams su dngas ma 'drongs na rdzu 'phrul la thogs pa med/ de nyid slar spos na sngon gyi gnas rjes su dran/ nang rtags rlung sor bcu gnyis 'gags/ phyi rtags spyi gtsug hri la thig les brtan/ sa bcu gnyis so// yang dbang bzhi bzhi mthar phyin gyi lam nas mthar thug rten 'brel mthar thug 'da' ba/ rdo rje'i dba' rlabs kyi lam gyis phyag rgya chen po mchog gi dngos grub rig ma'i skyes bu/ srid pa rnam par dag pa'i lam// ngo bo nyid kyi sku rang bzhin gyi lhun grub thob par byed pa/ bzhi pa lus ngag yid kyi dbang mthar phyin/ de kho na nyid kyi rtags 'phags pa'i lam yan lag brgyad ni/ rnam shes brgyad 'dag kar 'bras bu gnyis thob ste/ sa chen dga' zhing rangs la mgu// de rnam pa drug tu g.yo// bdud gnas su sgra grag // phyag rgya ma'i gnas su khams gsum mthong // mkha' 'gro ma rnams ring nas 'du// ha ri ma la sogs pa dbang phyug gi don brgyad 'char/ nang rtags srog rtsol a wa d+hU tIr 'jug // phyi rtags gtsug tor phyed thig les brtan/ sa phyed dang bcu gsum mo// bzhi pa yid kyi dbang mthar phyin/ de kho na nyid kyi rtags 'bras bu'i phyogs gcig 'thob ste/ 'bigs byed gzhon nu'i grong khyer chos kyi dbyings// byang chub sems kyis ni 'bigs/ 'bras bu longs sku'i zhing khams rab bkram la sogs pa bsgul ba la sogs pa nus/ sa bcu gsum thob kar sa bcu ma la sogs pa yid kyis bkug ste/ slob dpon dus gsum bde gshegs bcud 'dus yin/ yi dam lha dang bla ma dbyer med la// b+ha gar dngos grub len pa'i rten 'brel gyis// srid pa rnam par dag pa'i lam// ngo bo nyid kyi sku shin tu rnam par dag pa rang bzhin gyi lhun grub thob par byed pa/ 'bras bu mthar phyin de kho na nyid kyi rtags longs sku'i zhing khams ma lus pa la sogs pa bsgul ba la sogs pa nus/ nang rtags srog rtsol a wa d+hUd+ma tI'i 'gags/ phyi rtags gtsug gtor hri la thig les brtan/ phyi nang gi rten 'brel 'gros bzhi thim pa rnams kyis sgom nyams kyis skyon yod med phyed pas bcu gsum pa'o// thams cad mkhyen te/ bcu gsum rdo rje 'dzin sar rten 'brel 'grig pa ltar snang // 'tshang rgya kar 'khor tshom bu cig dang bcas te 'tshang rgya'o// gsang sngags rdo rje'i theg pa ni// rgyu dang lam dang 'bras bu'i dbang // rtogs pas brtags pas rtog med rtogs// ye shes snang ba de bzhin no// lam zab bla ma dam tshig lus so sor brtags pa'i 'gog pa lam 'bras bu dang bcas pa'i gdams ngag dang man ngag du bcas pa rdzogs so// 