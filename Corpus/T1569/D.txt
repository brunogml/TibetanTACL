@#// spyan ras gzigs yi ge med pa la phyag 'tshal lo// de nas khyod la yi ge med// ces 'byung ba'i sgrub thabs bshad par bya'o// lus gnas a hAM hUM yig la// ka dang a phreng phyogs bdag bzhi// ye shes me lce lhan cig 'jug // zhu ba stong nyid rnam dag go// de ltar lha'i ting nge 'dzin dang ldan pas/ yi ge can gyi rim pa gnyis so// 'di lta ste/ 'bar ba dang 'bad pa'o// bab pas zad par gyur pa na rtsa ba chad pas 'khor lo dang 'khor lo chen po thams cad 'tshig par 'gyur ro// tshig pa rnam par rtog pa'i yi ge gsum yang nub par 'gyur te/ bde ldan zad pas chags pa dang // 'bar byed zad pas sdang ba nyid// sa bon zad phyir gti mug kyang // brlag 'gyur yi ge las yig med// lus med sems ni mi 'gro mi 'ong gnas pa med// sgyu ma'i skyes bu dga' dang gdung ba gang thob pa// 'di nyid chos kun nam mkha' lta bur sgrub po la// yi ge med pa'i rnal 'byor zab mo ston pa yin// gang zhig yid la byed na yang // de tshe de ni de nyid yang // dngos po 'ga' yang mi byed phyir// bdag nyid yi ge med par brjod// gang du snang ba'i yi ge ni// de gnas par ni mi 'gyur te// gnas med gnas par rab snang ba// snang ba phyi nang med yi ge// chos kun yi ge med mtshan nyid// de ni gdod nas yod min zhing // slar yang yod par mi 'gyur bas// yi ge thog mtha' med ces bshad// ngo bo gnas dang dus yig med// nam mkha' la ni sgra blo bzhin// bsam sogs reg par mi nus pa// de bzhin nyid yig med pa'o// ji lta ji ltar rtog pa nub// mnyam par gzhag pa 'od gsal brjod// de lta de ltar rnam kun rtog // thams cad de nyid mtshan nyid do// zab mo lkog tu ma gyur dang // byed bcas byed pa med nyid dang // ci tsam snang ba de tsam du// dmigs pa chad phyir yi ge bral// de nas thun gyi dus la bab pa na slar yang gdul bya dang rang gi bsod nams dang smon lam gyi mthus/ 'phags pa spyan ras gzigs btsun pa'i cha lugs can rgyan spangs par bltas nas/ mtshan ma g.yeng bar mi 'gyur ba'i phyir/ mchod rten la sogs pa'i las bsgrub par bya'o// thugs rje chen po yi ge med pa'i sgrub thabs rdzogs so// 