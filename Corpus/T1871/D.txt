@##// dpal rdo rje rnam par 'joms pa la phyag 'tshal lo// mthar gyis pa'i man ngag // sgra mthar gyis pa'i bsam gtan skye ba'i rim pa rdzogs pa'i rim pa sgrub pa po'i lus sems kyi 'brel pa gcad pa ni/ lung ldan bla ma'i mtshan nyid la/ sgra mthar man ngag gi bcud gsal ba/ snod ldan dad can gyi nang khengs te/ rang gzhan gnyis kyi don rdzogs pas rdzogs pa'i sangs rgyas kyi tha snyad can/ lus sems kyi 'brel pa mi gnas so// chos nyid zab mo snang ba 'di/ sangs rgyas kyi spyod yul du 'khyer bar 'dod pas/ lung las ji ltar gsungs pa'i bla ma mtshan nyid dang ldan pa mchog tu gces so// de lta bu'i bla ma la snying po zab mo'i man ngag sangs rgyas nas brgyud pa ma stongs pa/ gnad du 'gro ba'i tshegs chung ba slob ma snod dang ldan pa sgrub pa la brtson zhing dad pa dang ldan pas mthar gyis gnas pa'i bsam gtan gyis/ lus sems 'brel pa gcad pa'i bsam gtan la/ blo bkal nas bsgrubs na rang dang gzhan gnyis ka'i don 'byung ba ni/ nang du chos nyid sgra'i mtha' las grol bas/ rang don rim gyis rdzogs la/ phyi chos nyid sgra la mthar gyis gnas pa ma yin te/ don dam pa'i rang bzhin du gnas pas gzhan don rim gyis rdzogs pas na/ de la sangs rgyas tha snyad ces bya'o// de lta bu'i bsam gtan gyi yan lag 'jug pa'i mtshan nyid dang ldan pa sngon du byas nas/ da ni bsam gtan gyi dngos gzhi lus sems 'brel pa gcad pa ni dgu ste/ lus 'pho ba'i rta la brten nas lus kyi rnal 'byor ji ltar bya ba'i rim pa dang / de nas rang sems ngos bzung nas skyon dang yon tan gyi rnam pa btsal ba dang / de nas sems kyi gnas pa btsal ba dang / gnas pa rang thog tu gzhag pa dang / de ltar gnas nas mi gnas pa'i ye shes su la bzla ba dang / la bzla ba rang sems dang 'byor pa'i dus brtsi ba dang / sems kyi rnal 'byor ji ltar bya ba'i rim pa dang / de nyid mthar thug bsam gtan gyi man ngag tu ma song na ji ltar bcos pa'i rim pa dang / sgra'i mtha' mi zhen par lta ba'i don rnal 'byor pa'i rgyud la brten pa dang / sems kyi bya ba'i rnam pa las yid 'byung ba'i bla mas/ sgra mthar gyis bsam gtan du nges par sgrol ba'i tshad bstan pa'o// dang po lus 'pho ba'i rta la brten nas lus kyi rnal 'byor ji ltar bya ba'i rim pa bstan pa ni/ lus 'byung ba rang rkyen las 'phos pas thun mong dang mchog gi dngos grub longs ci dgar spyod pa dang / lha'i sku mdog dang bzhugs tshul la 'phos pas tha mal pa'i bag chags kyi rgyun gcad pa dang / chos nyid sgyu mas ye shes sgyu mar 'phos pas lus sems kyi 'brel pa rgyun bzlog pa'i gnad do// 'byung ba rkyen la 'pho ba ni rtag tu 'byung ba bzhi'am lnga'i rnal 'byor du bya ste/ sa'i rnal 'byor ni lus sna tshogs pa'i khrus dang / bum pa'i cho ga bya/ de ltar chu dang me dang rlung dang khrus bya zhing lus la bum pa'i cho ga bya zhing // nam mkha'i khrus ni lus gcer bur phyung la bdud rtsi lngas khrus rtag tu bya/ de yang sa'i rnal 'byor byed pa'i dus na/ sa sna tshogs pa la rig sngags bzlas pa brgya rtsa brgyad byas na/ nyin re la lus la lan gsum gsum du byug cing // lus mgo mjug tu bsku mnye bya'o// chu ni khrus chog dang mthun/ me ni shing sna tshogs pa'i yam shing dang / bum pa'i nang du bcug ste sngags gong ltar bzlas la bum pa'i nang du mar dang ldan pa'i me btang ste/ nyin lan gsum mtshan lan gsum du skra dang kha spu la sogs pa rnams bsreg // rlung gi rnal 'byor bum pa'i nang du phyogs bzhi ka'i rlung gis bkang ste/ sngags bzlas la gang nas rlung byung ba'i phyogs su kha bltas la khrus kyi las bya'o// nam mkha'i ni bdud rtsi'i khrus byas la/ nam mkha' la bum pa'i khri'i steng du bzhag la phyogs kun nas rig sngags kyi lha'i sngags kyis thun gyis brab po// de ltar byas pas lus kyi sdig pa til 'bru tsam yang med par dag ste/ de ltar lan grangs brgya rtsa brgyad byas na/ lus la gnas mi srid do// de ltar rgyun du byas na thun mong du lus 'byung ba la dbang sgyur nus pa dang / mchog tu rdo rje 'dzin pa'i sku thob pas rtags dang cho 'phrul sna tshogs la longs spyod pa'o// lha'i sku mdog dang bzhugs tshul la 'pho ba ni bskyed pa'i rim pa dang 'dra ste/ tha mal pa'i lus kyi zhen pa la sogs pas ye shes lha'i skur bzhengs pas lus kyi zhen pa'i sdig pa gnas mi srid do// chos nyid sgyu mas ye shes sgyu ma'i nang du 'pho ba ni/ lus yod ma myong bas stong par gsal bas chos nyid las 'gro sa med do// de nyid las rang bzhin med pas rgyun kun brtags su grub ma myong bas phung po gnas gyur te/ de nyid mtshan ma rdzas grub yod mi srid pas ye shes sgyu lus su gnas pa'o// de ltar gnas pa lus stong pa rang bzhin med par snang la/ sdig pa rgyu med pas stong pas gos pa med do// de yang 'gyur ba'i dus na sa'i rdo rje ser po rgya khyon dpag tu med par snang ba dang de bzhin du chu'i rdo rje dkar po me'i dmar po/ rlung gi ljang gu'o// nam mkha'i mdog mthing ga rgya dang khyon dpag tu med pa ldang bar bya'o// lha'i skur ldang ba nyid du ldang ba dang / gsum ni sku gsum du grol ba'i gnad do// rang sems ngos gzung la yon tan btsal ba ni/ de ltar byas pa'i lus gsum gyi dus na sems ji ltar gnas na/ 'byung ba'i dus na rgyu rkyen ya bral du gnas pa'o// 'byung ba lngas bcings pa'i skyon med pas 'byung ba lnga'i rkyen rdo rje 'dzin pa'i sku yon tan sna tshogs su shar ba'o// lha'i dus na 'gro ba rang rgyud du 'dzin pa'i zhen pa rang dag tu gnas pas/ phung po lngas bcings pa'i skyon med de/ sha khrag rngos pa'i rkyen rdo rje 'dzin pa'i gdung gi yon tan sna tshogs su shar ba'o// ye shes kyi dus na chos nyid la bdag tu rtog pa mi gnas pas/ dmigs pas bdag gi chos nyid la zhen pa'i skyon med pas 'phral rkyen dri ma'i skyon rnams 'joms/ rdo rje 'dzin pa'i thugs kyi yon tan sna tshogs su shar ba'o// sems kyi gnas btsal ba ni/ phyi yul la btsal ba dang nang sems la btsal ba'o// phyi yul ni sgo lnga'i yul/ dbang po 'dzin snang du gang shar kyang de nyid la mi sems mi rtog pa ni sems kyi gnas te/ mdor na yul du snang tshad la sems gnas so// nang lus la gnas pa btsal ba ni/ rkang mthil nas spyi gtsug tu lus mgo mjug tu khyab par gnas kyang khyad par lus kyi 'khor lo bzhi la gnas la/ bsam gtan gyi dus na spyi bo bde ba na gnas so// lung du ma bstan pa'i dus na snying ga na gnas so// nyon mongs pa spyod pa'i dus na mgrin pa na gnas so// gnyid kyi dus na lte ba na gnas so// gnas pa rang thog tu gzhag pa ni tha mal pa'i dus na rang snang rang shar du gzhag // lha bsgom pa'i dus na gsal stong dbyer med du gzhag // bsam gtan la gnas pa'i dus na rgyu ba de rkyen gzhag // la bzla ba'i dus na gcer bzhag gcer grol du gzhag go// gnas pa mi gnas pa'i ye shes su la bzla ba'i dus su ni/ sems de dang po mi gnas par bya/ de nas gnas pa de thun spos te/ snang grags kyis bsdus pa'i chos thams cad la bslab par bya'o// gnyis pa yul dang shes pa rtsa med du gtang // gsum pa ngo bo ngos gzung med pa bdag tu 'dzin pa rang 'gag pa'o// la bzla ba rang sems dang 'byor pa'i dus rtsi ba sems kyi rnal 'byor ji ltar bya ba ni/ mi gnas pa gnas par rang gi sems la 'byor pa'i dus ni/ dang po yul ni bdag nyid mi gnas pa'o// de'i dus su sems ni yang nas yang du dgug pa la mkhas pa'o// gnyis pa yul shes kyi rtsa ba 'dor ba'i dus ni dran pa rgyun 'gags nas rlung phyi nang du 'gyur ba med pa'o// de'i dus su sems yang nas yang du 'phang ba la mkhas par bya'o// gsum pa ngo bo ngos gzung gi 'dzin pa rang 'gags pa'i dus ni chos dang gang zag la mi gnas par bsam gtan la ched du byed pa rgyun chad pa'o// de'i dus su sems yang nas yang du sbyar ba la mkhas par bya'o// mthar thug pa bsam gtan gyi rnal 'byor du song na bcos pa ni/ lus la tsan+dan lde gus byugs la/ yan lag hUM dang ldan par bya/ sems rlung gi 'gro 'od la sbyar bar byas te/ gsal bar nyams su myong ba'i shes pa bde gsal rang thog tu chod/ de stong pa rjes med du grol// de nyid mtha' gang du dmigs pa dang bral ba'i nyams su myong ba rnal 'byor pa'i rgyud la skye bar nges so// sgra'i mtha' la mi zhen pa'i lta ba don rnal 'byor pa'i rgyud la skye ba ni/ phyi nang gi dmigs pa ni ched du byed pa la blo log pas/ kun rdzob tu chos can thun mong du lta ba'i don rgyud la brten pa dmigs pa tsam las rang rgyud la zhen pa med pas don dam par chos nyid khyad par lta ba'i don rgyud la brten pa'o// de ltar dmigs pa sgra'i rnam pa la zhen pa 'jug pa rang 'gags pas don dam dang kun rdzob gnyis su med pa'i sgra tsam du yang 'jug pa de bral ba'i lta ba'i don rgyud la brten pa'o// sems kyi bya ba'i rnam pa las yid byung ba'i dus sgra mthar gyis bsam gtan du nges bar gros pa'i tshad ni bskyed rdzogs gnyis ka'i sems kyi bya ba rnams rang dag ste/ 'khor ba 'dod pa'i blo gnas mi srid pa'o// de ltar mi gnas pas bsam gtan zab mo 'gro nyal 'dug pa'i rnam pa gang du yang 'dug kyang // de nyid las ma gtogs pa gzhan gyi sems med pa ni tshad de/ de ltar gnas pas bsam pa yid dge ba zhes bya ba/ de nyid las mi 'gyur bar brtan pas sems ldang ba ste/ de nyid las ma gtogs par gzhan sems med pa ni sangs rgyas kyi spyod yul nyid pas sems can gyi ming med do// sgra mthar gyis rnal 'byor pa'i lus sems kyi 'brel ba gcad pa/ slob dpon chen po dpal sgo mar me mdzad bzang pos mdzad pa rdzogs pa'i rim pa phyogs gcig tu bsdebs pa rdzogs so// 