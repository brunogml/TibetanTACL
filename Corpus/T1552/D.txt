@##// rgya gar skad du/ kA ru Na sto tra/ bod skad du/ snying rje la bstod pa/ 'phags pa spyan ras gzigs dbang phyug la phyag 'tshal lo// pad+mas brgyan pa lhun po las byung ba// pad+ma dri med phyag gi dbus na bsnams// thor tshugs can la gzugs ldan cod pan thogs// spyi bo 'od dpag med brgyan phyag 'tshal lo// thugs rje byams pas gzigs pa'i bcom ldan 'das// phongs gyur 'gro ba la ni khyod lta bu// gzigs pa tsam gyis zhi bar mdzad pa po// spyan ras gzigs kyis bdag la gzigs su gsol// mchog sbyin bdag ni rab tu sdug bsngal te// mun nag gtibs pa snang ba med pa bzhin// ri bo g.yang sa'i kha na gnas 'dra yi// dus 'dir thugs rje ldan pas gzigs su gsol// phongs pa gang gis da ni dran byas na// de yi sdug bsngal bsal bar bya'o zhes// dang po'i smon lam mi 'gyur de lags na// bdag la de 'dra'i 'bras bu mchis par mdzod// nga ni mthong thos reg pa'am dran yang rung // nad rnams kun gyi gsos su gyur cig ces// bdag ni mi bzad nad kyis the bas lags kyis// mchog sbyin dam bcas de dag dgongs su gsol// gang zhig sdug bsngal gang gis nyam thag pa// de dang de yi sdug bsngal bsal lo zhes// 'gro la dgongs pa khyod kyis rgyun 'byung na// mgon po ci slad sdug bsngal bdag ma gzigs// gang gis khyod ni rjes dran tsam gyis kyang // de yi mod la mgon pos gnod bsal na// bdag ni rtag tu 'di na bro 'tshal kyang // thugs dpag ma mdzad pa ni bdag byur ngan// mthu ldan sgyu med phan mdzad blo gros can// thugs rje ldan pa khyod la bsten kyang ni// ci ste 'di dag zhi bar ma gyur na// bdag ni sdug bsngal gyur te kyi hud kyis// gang dang gang dag sdug bsngal nyam thag cing // gang dang gang dag mgon med gyur rnams la// de dang der ni khyod kyi thugs rje ste// mngon par 'phel bar 'gyur zhes de skad gda'// de ni las ngan nyon mongs bdag lags shing // sdug bsngal bzod dkas lus gzir skyabs ma mchis// skyabs med bdag la ci slad thugs mi rje// nyi tsher gyur na thugs rje ma lags mod// gang tshe sngon chad rmongs pa 'jig rten na// khyod nyid rjes su dran par ma bgyis pa// bdag ni nyon mongs stobs kyis shin tu gzir// mgon po 'gum du nye na thugs rjes gzigs/ thugs rje'i 'byung gnas thugs rje che rgyas pa// sdug bsngal ma lus zad par mdzad khyod kyis// ci ste bdag ni spangs par gyur na yang // bdag gi mgon bgyid gzhan ni su lags gsungs// khyod la skyabs su mchis ba tsam gyis kyang // de yi mod la sdug bsngal sel mdzad pas/ mgon po khyod ni bdag gi skyabs lags kyis// thugs rjes mi bzad 'di las bskyab tu gsol// mtshan nas brjod pa tsam gyis nyam thag pa// zhi bar mdzad pa khyod dang mjal gyur la// bdag gis 'bad kyang 'bras bu ma mchis na// khyod ni thugs rje can du rung lags sam// khyod kyis sems can bskyab phyir smon lam gang // btab par gyur de'ang 'grub par 'gyur lags na// bdag kyang sems can grangs su gtogs pas na// mchog sbyin bdag gi duHkha bsal du gsol// khyod la bdag ni skyabs su mchis kyang ni// ci ste de ni nyam thag gyur na ko// nyi ma mun pa'i tshogs su gyur pa bzhin// zla ba'i 'od zer sreg par byed 'dra gang // khyod ni 'jig rten dag la gsol 'debs na// bdag ni khyod la gsol ba bgyid gyur pa/ bdag ni skye bo ngan pa skal pa chung // bsod nams min pa'i dri ma ngan pa can// mgon po thugs rje che dang ma bral bas// sems can don la bskul lta mi 'tshal kyang // sdug bsngal rang bzhin du ni bdag gyur pas// skyob pa'i spyan sngar yang ni gsol ba 'debs// pha dang ma la gang zhig slong na yang // shin tu skyo ba med pa ji bzhin du// sems can don brtson de ni khyod lags pas// tshe rabs kun du bdag gi skyabs mdzod cig // sdug bsngal mi bzad pas ni bdag gdungs pas// bcom ldan 'das la rtag tu 'bod sgrogs kyis// nyin gcig bzhin du sdig pa'i las kyis ni// zil non 'di las bdag la srung du gsol// de ltar bdag gis shin tu smres gsol bas// khyod kyi thugs ni thugs rjes brlan pa ltar// 'gro ba sdug bsngal brgya yis gzir ba la// srid las grol bas de bzhin gzigs su gsol// thugs rje'i dbang du gyur cing sems brtan la// gzhan don brtson zhing yon tan mchog gi gnas// khyod bzhin bdag kyang sdug bsngal thams cad kyi// gdung ba sel ba'i mthu dang ldan par shog // de ltar srid pa mthar phyin spyan ras gzigs dbang la// bdag gis bstod pa bgyis pa'i bsod nams gang thob pa// des ni 'gro ba'i sdug bsngal spangs shing bcom pa yi// rang bzhin bde ldan bde ba can du 'gro bar shog // snying rje la bstod pa dge bsnyen kun sbyin gyis mdzad pa rdzogs so// 