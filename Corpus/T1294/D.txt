rgya gar skad du/ sid+d+ha sad+mA rga ni rna laM ta/ bod skad du/ grub pa dam pa'i lam nges pa/ bcom ldan 'das 'jig rten dbang phyug la phyag 'tshal lo// kha r+sa pA Ni 'jig rten dpal// thugs rje chen po ston pa'i mthus// gdul dka'i rang sems gdul ba la// snying po bla med rnam gsum thob// kye ma ho 'dzam gling skye bo nyon// 'gro ba'i bshes gnyen 'di skad smra// gang zhig 'ching bar byed pa'i rgyu// de nyid grol bar byed pa'i lam// sdug bsngal rgya mtsho sgrol ba'i gru// thub pa'i bstan pa rin po che// de yi ngo bo lam dang thabs// bshes gnyen kun dga'i gdams pa yin// e ma'o// mi lus rin chen rnyed par dka'// rnyed dka'i dal 'byor sprin ltar g.yo// 'khor ba thams cad sdug bsngal te// rang sems mya ngan 'das pa yin// rgya mtshor bying bas rnyed pa'i gru// chu rgyun drag po'i dba' dang ni// dug can sbrul gyi tshang bzhin dang // ston gyi nam mkha'i gung bzhin no// longs spyod ci 'dra khyim gyi sbra// bshes pa ci 'dra tshong khang mi// rang lus ci 'dra sbrul gyi lpags// tshe srog ci 'dra ri gzar chu// kye ma ho mi rtag srin po yi// khar chud ma gyur de srid bar// grogs dag srid pa ru bzlog la// sgrim par gyis shig bzhin bzang dag // sgyu ma'i grong khyer yangs pa na// rmi lam skyes bu longs spyod pa// sems nyid rten cing 'brel bar 'byung // snang sems de ltar shes par bya// ltos shig lus ni chu shing 'dra// ngag ni brag ca mkha' 'dra yid// rdul tsam dmigs pa yod min na// bu dag gang la su zhig 'ching // yu bu thams cad nga snyam dang // nga'o snyam dang gzhan snyam dang // gzhan gyi'o zhes log rtog pa// 'di dag ji ltar gang du dogs// ji ltar rmi lam bu shi ba// bu nyid med na de shi yang // bden par yod pa ma yin pa// de bzhin yu bu'i 'dzin pa yang // chos kun rmi lam 'dra ba'i phyir// zas gos nor dang grogs bshes dgra// sna tshogs snang ba 'di dag kun// sgyu ma yi ni rta glang bzhin// gang shar sor bzhag dran pa yin// dran pa rang grol bral ba ste// bral ba ro mnyam lhun gyis grub// snying po'i gseb lam rnam pa gsum/ 