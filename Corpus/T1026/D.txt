@#// dus bzhi rtsod pa rgyas dus su// sgrub pa po yang mang 'byung zhing // dman la mos pa'ang mang du 'byung // bla mar gus pa'ang dpag tu med// de 'dra'i sems can dpag med kyang // bsdu na gsum du 'dus 'gyur te// sprul dang kha dog rjes 'jug pa'o// rjes 'jug gnyis su shes par bya'o// sprul la mthun 'jug sbyang ba med// sprul rjes 'jug gi gang zag la// dam tshig nyams pa mang 'byung yang // nyams pa rnam pa gsum du 'dus// lus ngag yid du shes par bya// lus kyi dam tshig nyams pa ni// tsha tshas sbyongs te tshogs sbyor ltos// ngag gi nyams pa bzlas pas 'dag // yid kyi lha yi sbyor kar ltos// thun mong sbyin sreg tshogs gtor rnams// phan 'dogs sbyor kar blta bar gyis// nus pa chung ba'i rnal 'byor pas// ma bshags maN+Dal gyis sbyang bya// maN+Dal bsdu na rnam gnyis te// yid kyis bsams dang dngos byed pa'o// dngos byed skyon spangs gnyen bzhi la// brgya'am lnga bcu nyi shu lnga// lnga'am bsdus pa gcig kyang bya// dbyibs legs mdzes pa bsham par bya// kha dog kun nas sngo yang rung // dkar po mthing ga ser dmar bya// yang na yid dang mthun pa'ang rung // tshad ni khru gang yan chad bya// tshon ni dkar rtsi yung ba dang // sngo rtsi gur gum mtshal gyis bya// ba yi rnam lnga bdud rtsi lnga// dum bu gcig par bzhag nas kyang // dri zhim pa yi sman gyis bsgo// bdud rtsi lnga dang thun mong rdzas// gser sogs kha rgyan lnga ldan du// bcug la byin brlabs tshul bzhin bya// rang nyid cho ga gsum gyis bskyed// bdud rtsi 'khyil pa'i sngags 'dis gdab// oM a mr-i ta kuN+Da li hUM phaT/ byin brlabs bkra shis rdzas dang sreg // de yis thams cad bsang bar bya// oM a mr-i ta kuN+Da li ha na ha na hUM phaT/ yungs kar la gdab 'byung po bsrel// rang gi snying ga'i yig 'bru las// 'od 'phros yi ge a ru gyur// de 'phros taM gi yi ge las// sa gzhi rin chen bzhi ru gyur// sngags 'di btab pas bzlas par 'gyur// oM a tsan+d+ra maN+Dal hUM/ grangs nyi shu rtsa gcig tu bzlas/ oM rat+na traM maN+Dal hUM/ tsan+dan ga pur gla rtsi sogs// mdzes pa'i snod du bzhag pa la// 'od 'phros pas ni d+hU yig thim// bdug pa'i mchog tu gyur par bsam// rnal 'byor 'byor pa chung gyur yang // tsan+dan med du mi rung ngo // rgyan gyi me tog lnga gsum sogs// gcig sogs yang na lnga grangs bstun// de steng paM las pad+ma bya// sngags 'dis bdag po'i rkyen bya'o// oM pad+ma maN+Dal hUM/ stong ldan 'bum ldan du gyur bsam// de yi steng du b+h+rUM yig las// gzhal yas khang ni mdzes pa bsam// badzra re khA'i sngags ni kun la gdab// snying ga'i 'od kyis byin gyis brlabs// mchod rdzas pad+ma mdun du bskyed// rgyun ni gong gi yi ge las// de dag thams cad rdzogs pa ni// nyams pa dgos pa gzhan mos 'jug // de 'og dam tshig nyams pa kun// lus bkru gos bzang rgyan cha bgo// lhar bsam rdor dril sngags byin brlag // sa bon yi ge 'od zer gyis// lha mo bzhi bskyed lha spyan drangs// gsol ba gdab la rtsa sngags gdags// bla ma mi bskyod gyur sogs la// phyag 'tshal mchod pa thams cad bya// rgyud las byung ba'i bstod pa bya// mnyes pas 'od zer rang 'dus pas// rang gi snying ga'i pad+ma la// kaM dang na la sdig pa bsdu// sdom nag gzugs su gyur bsams te// phyir 'gro rlung gis mdun du dbyung // sdig pa'i gzugs dbyung sngags kyis bsreg // lus ngag so so'i sdig sbyong ba// so so'i gnas su ni bsams te// so so'i sdig pa 'dus nas byung // gsod pa khro ba'am gong sbyor bzhin// yang na lus kyi srog chags gzugs// ngag gi yig 'bru sems kyi 'od// gzugs su dbyung ste rgyud las 'byung // yang na lha yi 'od zer gyis// ba spu'i bu ga kun khyab ste// rgyud kyi sdig pa bsregs par bsam// de 'og 'od zer dkar po'i rgyun// bdud rtsi lta bus lus khyab nas// gsos nas mchog tu gyur par bsam// yang na brgya rtsa rtsa ba'i sngags// bzlas pas gong bzhin sdig pa sbyong // yi ge brgya pa'i dbang por bsgyur// brgya rtsa sngags 'bum bzlas pa dang // sum cha phyed phri rab nyams sbyong // sum gnyis sum cha sum cha dang // sum gnyis phri bas 'bring gsum sbyong // de las phyed phyed phri bas ni// tha ma'i nyams pa rnam gsum spyod// sum brgya nyis brgya lnga bcu dang // nyi shu rtsa gcig bzlas pas ni// yan lag che chung nyams pa sbyong // de 'og zhi ba'i sbyin sreg bya// nus pa yod na tshogs 'khor bya// de 'og bum pa rnams bsams te// gcig tu lha mo rnams bskyed de// gcig tu rdor 'dzin mi bskyod pa// bskyed nas byin brlab tshul bzhin bya// dang po lha mos khrus byas te// rdo rje 'dzin pas gnyis med bsam// mi bskyod bum pas dbang bskur bas// yang na gnyis kas dbang bskur bya// de 'og mchod nas 'od khrus bya// de 'og bkra shis tshigs bcad brjod// gong gi sbyor ba rdzogs pa kun// dam tshig nyams pa'i maN+Dal yin// de las gzhan du gcig kyang rung // rdzogs la brtan pa ma thob par// maN+Dal 'jog na mkha' 'gros gsod// rnal 'byor spyod lam ma zhugs par// gong ma'i maN+Dal de dag kun// yid kyis mdun du bsam byas nas// yid kyis dbul ba yid kyis yin// bdud rtsi rnam lnga'i dri zhim rdzas// bsku ba nang gi yin par 'dod// phyi ru phyi yi me tog yin// bla ma las brgyud maN+Dal sbyor ka 'di// blo zhan don du bdag gis cung zad bsdus// 'khrul par gyur na mkhas rnams bzod par mdzod// 'di byas dge bas gos sngon can thob shog // rnal 'byor dbang gis nyes par snang // blun po legs par bshad pa dman// mthong rgya chung na yangs pa'ang dog // rgyud dang man ngag la brten nas// rnyed 'dod rnams kyis 'dod 'dod spyad du med// ma mthong dogs na skal rnams med par thal// slob dpon b+ha bas mdzad pa'i maN+Dal gyi sbyor ka rdzogs so// 