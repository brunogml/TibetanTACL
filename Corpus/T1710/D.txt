@#// rgya gar skad du/ badzra pA Ni sA d+ha TaM/ bod skad du/ phyag na rdo rje la phyag 'tshal lo// gnyis med ye shes bcu drug lon// ye shes mnga' bdag gzhan snang mdzad// lcang lor gsang ba btul nas bzhugs// dpal ldan de la phyag 'tshal te// 'gro ba bsgral bar bya ba'i phyir// bdag gis sgrub thabs 'di brtsam mo// de la dang por dbang thob pa'i// dam gnas rigs ldan rnal 'byor des// nyams dga'i gnas su bsam gtan bya// khrus byas bde ba'i stan 'dug nas// sems can don phyir dran bya'o// rang nyid zla steng hUM las ni// 'od spros bla ma sangs rgyas sogs// nam mkhar dmigs la phyag 'tshal mchod// sdig pa bshags sogs bdun pa bsam// de nas byams sogs bsgoms nas ni// brtan g.yo srid gsum stong par bsam// oM shu n+ya tA dz+nyA na badzra swa b+hA ba At+ma kou0f85haM/ de nas trIHdang aM yig las// sna tshogs pad+ma nyi dkyil 'khor// de steng t+t+waM bsam de las 'od// 'od 'phros gur dang sa gzhi sogs// dra ba ra ba rdo rje 'bar// hUM las 'od 'phros rdo rjer gyur// de las sgur gyur sprin dkar mdog // rdo rje gtum po 'jigs pa che// g.yas pa rdo rje thugs kar gsor// g.yon pas khu tshur dku ru brten// mtshan dang dpe byad 'bar bas mdzes// phyag rgya lnga sogs rgyan ldan zhing // ye shes sku la dri mas stong // gnas gsum oM sogs byin gyis brlabs// de nas thugs ka'i hUM las ni// 'od 'phros ye shes sems dpa' dgug // mchod bstod byas la dgug gzhug bya// de nas hUM las 'od 'phros pas// phyogs bcu rgyal ba'i thugs kar phog // phyogs bcu rgyal ba'i thugs ka nas// bum chu thogs pa'i lha mo yis// dbang bskur dag byas rigs bdag po// mi bskyod rdo rje spyi bor 'dzin// de nas hUM las lha mo sprul// mchod pa kun gyis rab tu mchod// yon chab me tog bdug spos snang // dri dang lha bshos sgra yis mchod// bstod la thugs kar nyi gdan la// hUM bsams sngags kyi 'od zer tshul// bskor ba'i tshul kyis bzlas pa bya// oM badzra tsaN+Da sarba duSh+TAn+ta ka ha na da ha pa tsa hUM phaT/ de nas hUM las 'od 'phros pas// 'byung po'i tshogs rnams rab bkug nas// gtor ma bdud rtsir bsams la bsngo// oM a kA ro mu khaM sarba d+harmA nAM/ Ad+ya nud pan+na trA ta oM UHhUM phaT swA hA/ tshim par byas la gnas su gtang // oM A hUM muH de nas ye shes sems dpa' dgye// mchod bstod bzod gsol smon lam gdab// gshegs pa'i sngags kyis gshegs su gsol// dam tshig sems dpa'i nga rgyal gyis// spyod lam kun du gnas par bya'o// gzungs sngags phan yon ji ltar gsungs pa kun// 'di la mi gnas de dag 'byung ba min// bdag gis bsgrub pa'i nus pa de med kyang // snying rje'i dbang gis 'gro la phan gdags phyir// sgrub thabs rin chen 'dus pa 'di bshad pas// sgu gsum yid bzhin rin chen thob par shog // phyag na rdo rje gos dkar po can gyi sgrub pa'i thabs/ slob dpon ngag gi dbang phyug grags pas mdzad pa rdzogs so// // lo tsA ba rin chen bzang bos bsgyur ba'o/ 