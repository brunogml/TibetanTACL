rgya gar skad du/ nI lAM bar d+ha ra badzra pA Ni sA d+ha naM nA ma Ar+ya/ bod skad du/ 'phags pa phyag na rdo rje gos sngon can gyi sgrub thabs zhes bya ba/ 'phags pa phyag na rdo rje la phyag 'tshal lo// oM gtum zhing rab drag 'jigs pa'i sku// AHgad rgyangs chen pos skrag mdzad gsung // hUM rngam zhing mi bzad rtog bral thugs// de nyid gsum la phyag 'tshal lo// phyag na rdo rje gos sngon gyi// sgrub thabs rdo rje me lce 'di// phyag na rdo rjes 'gro ba la// phan phyir rgyas par bshad par bya// nags tshal khang stong dur khrod dang // mchod rten la sogs gnas rnams su// dri zhim chu yis legs btab ste// me tog sngon po dgram byas la// stan bde ba la 'dug nas ni// dang por byang chub sems bskyed la// snying gar a las gyur pa yi// zla ba'i dkyil 'khor dkar po bsam// de steng hUM las 'od 'phros pas// thog ma nyid nas grub pa yi// phyag na rdo rje nyid dang yang // sangs rgyas bla ma la sogs pa// mdun du nye bar mngon bltas nas// zhal bsil nye reg la sogs pa// yang dag pa ru mchod byas la// sdig pa bshags dang yi rang ba// bsod nams bsngo dang skyabs 'gro dang // rdo rje la sogs bzhi po dang // de nas stong pa nyid bsgom bya// stong pa'i sngags ni nyid brjod bya// oM swA b+hA wa shud+d+haHsarba d+harmAHswa b+hA wa bi shud+d+hou0f85haM/ oM shU n+ya tA dz+nyA na badzra swA b+hA wa At+ma kou0f85haM/ mdun du raM las nyi ma bsgom// de steng hUM mchog rab bsams la// de gyur sna tshogs rdo rjer bsam// de las 'phros pa'i sa gzhi dang // ra ba gur dang bla re dang // dra ba la sogs nges pa la// bdag kyang der ni khyab pa ste// mtshan mar bsam par mi bya ste// de yi nang du bsam bya ba// nam mkha' khyab par chos 'byung bsgom// e yaM raM baM laM suM b+h+ruM la sogs pas// rim pa bzhin du chos 'byung nang // rlung dang me dang chu dang sa// gzhu dbyibs gru gsum zlum po dang // gru bzhi pa la sngo dang dmar// dkar ser ljang gur rab tu grags// grwar ni ba dan bum pa dang // me ri rdo rjes rnam par brgyan// de steng ri rab keng rus gzugs// de dag rlung gis rab sbar nas// yongs su zhu bar gyur pa las// gru bzhi pa la sgo bzhi pa// ka ba brgyad kyis nye bar brgyan// rin chen pha gu 'dod yon sa// dra ba dra phyed yang dag ldan// gdugs dang ri dwags nges par gnas// twa ra na ni bzhis brgyan cing // keng rus rdo rje sprul mgo dang // 'bar ba'i phreng bas yang dag brgyan// rdo rjer ba'i nang logs su// dur khrod brgyad dang ce sbyang sogs// 'jigs par rol pas gnas pa'o// drag po chen po'i dkyil 'khor la// gdan ni nyi shu gnyis kyis nges// dkyil du tshangs pa brgya byin gnyis// phan tshun kha bltas yongs su dgod// de yi mtha' logs mtshams rnams su// 'jigs pa'i keng rus nyi shur gnas// de steng sa bon rnams bsams te// 'di dag rim pas shes par bya// hUM hUM/ maM baM aM/ yaM baM tsaM taM/ paM maM gaM / tshaM laM paM baM/ de dag yongs su gyur pa las// mtshan ma nges par bsam par bya// hUM gnyis paM las raM byung bas// rdo rje gnyis dang yang dag ldan// rtsang dang dbyug pa mchod rten dang // sdigs mdzub gri gug rnon po dang // lcags sgrog me lce glang chen lpags// me tog dung phor ro mchog dang // dril bu tho ba rkyal ba dang // hom gzar gri gug rnon po nges// de dag yongs las sa bon te// de gnyis yongs su gyur pa las// sku rnams rim pa bzhin bsgom bya// dbus kyi khyab bdag chen po ni// sku mdog sngon po gtum bag can// dbu skra kham pa gyen du 'phags// spyan ni bskal pa'i me ltar 'bar// mche ba gtsigs shing gsus pa 'khyil// phrag pa g.yas na nyi ma la// g.yon na zla ba nges par rgyu// phyag g.yas rdo rje rtse dgu pa// g.yon pas mkha' lding drag po 'dzin// thod pa lnga yis rnam par brgyan// sbrul gyi rgyan cha bdun dang ldan// cung zad g.yon du gzigs par bsam// shar du khams gsum rnam rgyal te// dbu gsum phyag ni drug pa'i dbyibs// kha dog dmar po de nyid la// zhabs bzhi brkyang bskum tshul du bzhugs// dang po g.yas na rdo rje la// g.yon na dgra sta yang dag ldan// bar ma gnyis kyis 'dzin byed pa// gung mo srin mtheb gnyis mdud nas// gzhan rnams yongs su brkyang ba yin// de nyid thugs kar gzung byas la// de 'og g.yas na zhags pa 'dzin// g.yon na ral gri yang dag ldan// lhor ni nag po chen po ste// kha dog dud sprin lta bu la// zhal gcig phyag ni gnyis pa'i dbyibs// g.yas na tsan+dan bing chen bsnams// g.yon na zhags pa 'dzin pa nyid// nub tu lus ngan rgyal po ni// kha dog ljang gu nyid la yang // spyi bor rdo rje mig gis brgyan// zhal gcig phyag ni gnyis pa la// g.yas pa nyid na mchod rten la// g.yon na ne'u le'i rkyal pa 'dzin// byang phyogs su ni dgod bya ba// bdud rtsi 'khyil pa yongs su gnas// kha dog sngon po khro gnyer zhal// g.yas bskum g.yon brkyang stang stabs tshul// phyag gnyis brang du bsnol mdzad de// g.yon du cung zad gzigs pa yin// byang shar rdo rje gnod sbyin te// kha dog dmar nag 'jigs pa ste// zhal gcig phyag ni gnyis pa la// g.yas pas gri gug rnon po 'phyar// g.yon na cang te'u drag po brdung // g.yas brkyang g.yon bskum gar thabs tshul// shar lhor rdo rje ro langs nyid// kha dog sngo skya 'jigs pa'i gzugs// zhal gcig phyag ni gnyis pa dang // rdo rje lcags sgrog rab bzung nas// gung srin la sogs gsum po rnams// dam por bzung nas yongs su bsdams// mtheb mdzub bzhi rnams rab brkyang ste// spyi bor bsnol ba rengs par gnas// lho nub rdo rje mkha' 'gro ste// kha dog dmar skya de nyid la// zhal gcig phyag ni gnyis pa'i gzugs// shin tu mi bzad drag po la// zhabs gnyis mthil sbyar btsugs pa ste// nam mkha' gru bzhi pa ru 'dod// phyag gnyis spyi bor thal sbyar nas// me lce 'bar ba yongs su 'dzin// nub byang rdo rje 'jigs byed de// kha dog sngo nag 'jigs pa'i gzugs// zhal gsum phyag ni drug pa la// zhabs gnyis dag ni rab tu bshad// g.yas g.yon dang po glang chen gyi// pags pas yongs su brgyan pa yin// de 'og g.yon na dgra sta dang // rdo rjes yang dag brgyan pa ste// gsum pa'i g.yas na lcags kyu dang // g.yon pas mi mgo rlon pa 'dzin// mtshams kyi gru chad gang yin par// 'od skyed ma dang yid 'phrog ma// kun bzang ma dang glu sgra can// zhal gcig phyag ni gnyis pa la// dkar ser dmar dang sngon po yi// kha dog can la ldem bag can// shin tu mdzes pa'i phyag gnyis kyis// spyi bor rab tu bzung ba ni// me tog dri dang zhal zas dang // sgra snyan gar gyi rol pas gnas// sgo rnams su ni sgo srung ba// srog gcod ma dang dbugs rngub ma// khrag 'thung ma dang sha zam// zhal gcig phyag ni gnyis pa la// stag dang seng ge sbrul dang ni// byi la'i gdong du gnas pa ste// rang rang rigs kyi kha dog dang // g.yas pa rnams su thogs pa ni// tho ba rkyal pa hom gzar dang // gri gug rnon po yongs su 'dzin// g.yon pa rnams na thogs pa ni// zhags pa thogs par gcig pa ste// mche ba gtsigs shing rngams pa'i sku// shin tu khro gnyer brjid pa'i zhal// g.yas bskum g.yon du cung zad gzigs// ha la ha la sgra yang sgrogs// gzhan yang lha rnams de dag kun// thod pa lnga yis dbu la brgyan// rgyan cha dang yang yang dag ldan// stag gi pags pas smad dkris pa'o// pad+ma 'dab ma brgyad pa yi// snying po la ni gtso bo bzhugs// 'dab ma la ni lha rnams dang // phyi rol keng rus phreng bas brgyan// gru chad la ni lha mo bzhi// sgo rnams la ni sgo srung dang // dkyil 'khor rdzogs par bsam byas nas// snying gar rang gi sa bon bsam// 'od zer phyung ste de nas ni// ye shes 'khor lo dgug byas la// mdun du gnas pa nyid la yang // zhal bsil nye reg 'thor 'thung sogs// yang dang yang du mchod byas la// lcags kyu zhags pa lcags sgrog dang // dril bu'i phyag rgya bzhi po yis// dzaHhUM baM hoHnges brjod la// sngags dang phyag rgya sbyor shes pas// dam tshig 'khor lo myur du gzhug // de nas ye shes sems dpa' yi// thugs nas 'od zer 'phros byas nas// kun bzang ma sogs lha mo bzhi// rdo rje bum pa bzung nas ni// mi 'chi lnga yi sbyor ba yis// bdag la dbang bskur nges par bsgom// de bskur de yis skad cig la// sngags 'di dag ni rab tu brjod// oM a b+hi Shiny+tsa tu mAM badzra pA Ni ye hUM/ de nas khyab pa'i bdag po yis// kun gyi spyi bor mtshan mar bya// de nas go cha bgo ba ste// chu shing steng du hUM bsams la// de gyur rdo rje go char bsgoms// sngags 'di yis ni spyi bor gzugs// de yis kun la khyab par bsam// badzra ka ba hUM/ bdag nyid gong gi gzugs gnas la// steng du mig 'dra'i dngos po bsgom// de las gong du gyur pa las// 'jigs byed rigs dgu rnam par bsam// mi 'dra sbu gu rab sbyar bas// snying po'i steng du gsal bar snang // snying po'i steng du chu bsgrubs pas// yan lag stong dang ldan pa nyid// spun la phyogs par kha bltas la// bdag las gong du gyur pa yis// hUM gnyis la ni steng ma yi// nges par gsal bar rab byas la// dang po'i snying por rab song ste// de las mi 'chir ba ldan pas// 'jigs byed steng na rab gnas pa'i// mig 'dra'i yan lag brgyad dang ldan// 'joms byed mig 'dra'i gar mar sbyor// thabs dang shes rab gsum du nges// dngos po gsum du rab brgyud de// snying po'i steng na gnas pa yi// mi 'dra'i steng du nges par song // rang gi gar ma'i khyon tsam la// skad cig bye brag bcu drug pa'i// thabs su yongs su rdzogs pa ste// dang po dngos po brtag mi bya// rdzogs pa nyid las me 'bar bas// rim pa de nyid mi gnas shing // dang po'i snang ba gang yin pa// mar me'i rtse mo lta bu yi// phyi nang rang bzhin 'od gsal ba'i// dang po rab tu brtag bya yi// rim pa gsum par rab rdzogs yin// skad cig bye brag bcu pa yi// steng du pad gnyis rab 'bar dang // hUM las skyes pa thub pa'i sku// yang dag par ni brtag pa yin// 'on kyang gong ma'i sa bon las// bskyed par bya ba kho na yin// sems dpa' gnyis su nges pa dang // 'khor lo spros pas char lta bu// log rtog shin tu smin byed pa// skyon bsal nas ni de nyid du// slar yang ngo bos yang dag gnas// de ltar gsal bar ma 'khrug par// skyon gyis ma gos dri med do// sngags kyi cho ga gsum las ni// khyab par nges par dmigs byas la// bdag nyid tha mal gzugs kyis gnas// de dag phan tshun brgyud pa yin// zo chu'i khyud mo bzhin du bsam// drag po'i bzlas pa de nyid dang // rang bzhin rdo rje bzlas pa'o// rigs gsum yang dag bsdus pa yin// oM b+ho b+ho bAn nA ga a d+hi pa ta ye/ i daM nI lAM ba ra d+ha ra sha rI raM/ badzra pA Ni hr-i da yaM/ yaHsa mA ti kra mA ta/ ut+sA da nAM b+ha bi Sh+ya n+ti/ tad+ya thA/ bud+d+ha bud+d+ha/ bi bud+d+ha bi bud+d+ha/ ma tikra mA tha/ ha ra ha ra nA gA nAM/ pra ha ra pra ha ra nA gA nAM/ tshin+da tshin+da nA ga hr-i da ya ni/ b+hin+da b+hin+da/ nA ga marma Ni/ bi si ma da na ga sha rI raM/ bi s+pho Ta ya nA ga na ya na ni/ d+ya thA hUM phaT/ nA ga bi dA ra NA ya hUM phaT/ nA go t+sA da nA ya hUM phaT/ nI lAM ba sa nA ya hUM phaT/ a pra ti ha ta ba la ya hUM phaT/ pa ra pra ma ya hUM phaT/ kr-i tAn+tA ya hUM phaT/ kr-i tAn+ta rU pa ya hUM phaT/ ro Sha NA ya hUM phaT/ tA sa nA ya hUM phaT/ kusmaN+DotshA da nA ya hUM phaT/ pre ta pi shA tsa bi nA sha ka rA ya hUM phaT/ yak+Sha a pa smAM ra bi nA sha ka rA ya hUM phaT/ ha sa ha sa/ dA ra dA ra/ mA ra ya mA ra ya/ nA sha ya nA sha ya/ sarba big+h+nAM bi nA sha ka rA ya hUM phaT/ sarba sha trUM saM g+ha bi nA sha ka rA ya hUM phaT/ nI lAM ba ra d+ha ra badzra pA Ni rAdz+nyA pa ya ti swA hA/ oM tra ta ka rA la kra bi sha na nI lAM ba ra d+ha ra badzra pA Na ye/ nA gA laM ka ra sa sa ko ta/ bya tsa ra Ni ba sa nA ya b+ha ma ka ri g+ha ra ha sa ha ye/ tod ta mu te na trai lo kya d+ha ha pa b+h+ra man+d+ra ma sa ra na ru ta ya/ nA ga ca tu raM b+hak+Sha hUM phaT/ oM trai lo kya bi dza ya hUM phaT/ oM ma hA kA la ro Sha na hUM phaT/ oM bai shra ma Na ye hUM phaT/ oM a mr-i ta kuN+Da li ha na ha na hUM phaT/ oM badzra yak+Sha hUM phaT/ oM badzra be tA li hUM phaT/ oM badzra b+hai ra bA ya hUM phaT/ oM badzra pra bita pa ta ye hUM phaT/ oM ma no ha ra nA ya hUM phaT/ oM sa man+ta b+ha dra ye hUM phaT/ oM shap+ta gI ti ya hUM phaT/ oM prab+hi ta nA ya hUM phaT/ oM so sho so ga pa ya hUM phaT/ oM ra ka ti pra ya ni hUM phaT/ oM ma sa b+hak+Shi hUM phaT/ de nas phyogs bcu 'khrugs pa las// yi ge nges pa gang yin pa// bla ma'i man ngag rab gsal bas// gcig tu bsdus te bzlas par bya// rang byung sngags pa bdag nyid la// grangs tshad bzung ba gang yin pa// rigs kyi dbang gis bshad par bya// tha mal pa yi gzugs su gnas// gtso bo nyid la 'di bstod bya// hUM gnod sbyin sde dpon chen po ni// gdug pa rnams la me ltar 'bar// stong gsum ma lus skrag mdzad pa'i// 'bar ba che la phyag 'tshal lo// ha ha nges par sgrogs pa yis// srid gsum ma lus g.yo mdzad pa'i// rngam zhing glog ltar 'gyur ba'i sgra// gsus po che la phyag 'tshal lo// shin tu mi bzad gdug pa'i thugs// gshe dang rngams pa gdug pa'i bdag // chos nyid dang las rtog bral ba// rdo rje'i thugs la phyag 'tshal lo// rdo rje'i dkyil 'khor me lce yis// sprin dmar rab tu 'phro mdzad pa// khro bo khro mo 'od zer che// gtso 'khor ldan la phyag 'tshal 'dud/ de nas srung ba'i 'khor lo ni// byas pas bgegs ni mi 'jug yin// des na srung ba'i 'khor los bsrung // 'og tu hUM las skyes pa yi// rdo rje kun 'byung yang dag bsam// de steng hUM las skyes pa yi// rdo rje rtse lngar bdag sems te// 'gro dang 'chag dang 'dug kyang rung // nyal la sogs pa'i spyod lam la// de gyur lag na rdo rjer bsam// kun la de yi 'od 'phros pas// me lce'i phung po 'bar bar bsgom// de yis thams cad bsrung bar 'gyur// zas kyi rnal 'byor spyad par bya// a las dge sbyong rab bsams la// de 'og 'byung ba'i sa bon nyid// bsams la de rgyud dngos po la// shar la sogs pa'i phyogs rnams su// mi 'chi lnga ni yang dag bsgom// de yi nang du hUM 'bar bas// dngos po thams cad zhu bar bsam// de bsams de yi tshe na ni// sngags ni badzra a mr-i ta ha// de steng oM gyis rab mtshan la// mtha' mar hUM gis rab tu brgyan// de nas snying ga'i sa bon las// 'od zer nam mkha' phyogs spros pas// bde bar gshegs pa'i bdud rtsis gang // de ni yongs su 'dres par bsam// rang gi gnas na gnas pa las// re phal ni shing rta bcu// de las de yi steng du ni// paM las pad+ma 'dab bcu drug // nges par yang dag ldan par bya// de yang ge sar snying por ldan// snying po la ni gtso bo ste// 'dab ma dag la lha rnams nyid// rang bzhin gsal bar yongs su brtag // 'og tu raM las me yi ni// dkyil du 'bar bar nges par bsam// de nas lag pa g.yas pa la// bzhi po dgang gzar ngo bo nyid// dang por blugs gzar bsams byas la// sngags 'di brjod la bza' bar bya// des zos tshogs kyi 'khor lo la// mchod pa rgya chen byas par 'gyur// oM badzra pA Ni ga NA ya swA hA/ skyes bu khrus la rab brtson na// chu bo'i 'gram du song ba las// dang por gtso la phyag 'tshal nas// chu la sngags kyis gdab par bya// de nas khrus dag byas pa yis// phyi nas lnga yi dang po la// hUM las rdo rje rtse lnga bsgom// bzhi po 'di bskyed sa la sogs// lha mo rnams kyi bum pa las// bdud rtsi'i dbang bskur khrus byed yin// de nas khu tshur bcangs pa las// mthe bong bsgreng ste spyi bor ni// sngags 'di yis ni chus mnan bya// de byas dbu la khrus byed de// 'gro ba ma lus dag par bshad// oM badzra sna na hUM/ bzlas pa byed cing khrus byas na// yon tan brjod kyis mi lang bas// phyi yi khrus ni de dag la// nang gi khrus ni mi rtog pas// thams cad dag par 'gyur ba yin// bdag gis 'jig rten don du ni// sgrub pa'i thabs 'di byas pa la// dge ba dri med gang thob des// 'gro ba mtha' dag ma lus par// lam 'di la ni brten byas nas// sangs rgyas kun gyi ngo bo nyid// phyag na rdo rje thob par shog // slob dpon chen po phyag rgya'i dngos grub brnyes pa phyag na rdo rjes mdzad pa me lce phreng ba'i sgrub thabs rdzogs so// 