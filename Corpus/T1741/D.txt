@##// rgya gar skad du/ badzra bi dA ra Na ka la sha bi d+hiH/ bod skad du/ rdo rje rnam par 'joms pa'i bum pa'i cho ga / rdo rje rnam par 'joms pa la phyag 'tshal lo// yid du 'ong ba'i sa yi char// kun du spyod pa gtsang ldan pas// gser ram dngul lam khams gzhan gyis// bum pa mtshan nyid bzang ldan pa// legs bkrus dkar po'i rdzas kyis byugs// dris bdug ras kyis mgul pa dkris// me tog srad bus mdzes byas par// rin chen rma med tsan+dan dri// rgyun 'bab chu yis legs bkang ba// bzang po'i shing gis kha brgyan te// sa dang lci bar bsres pa yi// dkyil 'khor 'dab brgyad pad dbus su// dUr ba'i stan la yang dag gzhag // dri zhim chu yis bkang ba'i snod// rdo rje me tog phreng bar ldan// rang lha'i bsam gtan la gzhol bas// stong pa'i sngags kyis rnam sbyangs te// b+hUM las rin chen gzhal yas khang // baM byung 'o ma'i rgya mtshor ldan// paM pad a las zla dkyil 'khor// der gnas hUM yig spro bsdu las// khro bo khro mo'i 'khor lo bskyed// ye shes spyan drangs mchod pa dang // bstod dang gnyis su med par bya// dbang bskur slar yang mchod bstod nas// rang snying sngags kyi phreng bkod de// bzlas dang bum par spro bya bar// lan grangs nyi shu rtsa gcig gam// yang na brgya rtsa brgyad la sogs// ji srid mngon par 'dod pa'i mthar// mchod bstod 'dod don gsol ba dang // lha rnams ye shes bdud rtsi yis// rab bkrus gtsang mar gyur pa dang // nad med bgegs rnams 'joms pa dang // dpal du byed cing bkra shis dang // phun sum tshogs min 'joms par byed// rdo rje rnam par 'joms pa'i bum pa'i cho ga rdzogs so// 