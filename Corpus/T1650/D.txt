@#// bde bar gshegs pa pad+mo can la phyag 'tshal lo// de la rdo rje 'dzin pa gang zhig slob ma phan gdags 'dod pas blo dang ldan pa'i gang zag don du gnyer ba dang bcas pa gang glo bur du lhags pa'am gnyug mar gnas pa yin kyang rung ste/ dul bas mdun du bdar bar gyur pa de dag la/ 'phags pa spyan ras gzigs pad+mo dam pa can gyi byin gyi rlabs kyis snying gi pad+mo kha phye bas shes rab gsal po bskyed pa'i cho ga 'di dran par bya ba yin no// skal ldan skye bo lhags pa na// der ni de ma thag tu de// paM brjod pas ni pad+mar bskyed// de yi snying yang de bzhin no// de la snying gi pad+mo ni// 'dab brgyad dkar po zlum pos te// dbus su hrIHyig gis mtshan pa// spyi bor thig le sum brtsegs pa'o// dkar dmar bdud rtsi nam mkha'i mdog // rim bzhin rab tu dang bar bsam// smin mtshams nas zug snying gi dkyil// rtsa mchog sbu gu dkar zangs so// mkhas pa rdo rje 'dzin rgyal bdag // byams sogs tshad med las skyes pa'i// thub dbang shes rab 'od zer 'chang // spyan ras gzigs su myur bar bskyed// spyan gsum 'dzum pa'i mdangs dkar ldan// rnam dag 'od bzangs dkyil 'khor can// btsun mo gnyis kyis sku brten cing // rnga yab dkar g.yob dgyes bzhugs pa'o// de rjes gzhan la phan brtson pa'i// yid kyis de yi don bsgrub phyir// rnam gus pa yi sbyor ba yis// bdag gi dgos pa lha mchog reg // de bas de la gsol btab pas// spyan drangs bdag nyid la bstim bya// de nas phyag g.yas chos 'chad kyi// mthil skyes ma las yongs gyur pa// nyi ma rdo rje snying po can// dbyangs dang gsal byed kyis brgyan bsam// hrIHbcas sngags phreng gnyis brjod pas// nyi 'od tsha zhing rab rno yi// zer 'phros pas ni pad+mo dbye// hrIHlas de bzhin thig le'o// de las thog mar dkar thig le// pha yi sa bon zhu bar bshad// dmar po ma yi sa bon te// de bzhin mkha' 'dra kun gzhir bzhed// de mthar zhu ba'i thig le'i rgyun// dbyer med phan tshun rnam 'dren pa// bde chen 'od gsal rnam mi rtog // blo gros pad+mo rab rgyas gsungs// cho ga'i rgyal po dam pa 'di// gang gang skal bar ldan pa'i mthus// brtse ldan gus pas sngon song ba// de yi thos sogs rnam dag 'phel// slob ma la shes rab bskyed pa rdzogs so// 