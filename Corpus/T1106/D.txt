rgya gar skad du/ sa hA dza sid+d+hi/ bod skad du/ lhan cig skyes grub/ sangs rgyas la phyag 'tshal lo// dpal ldan rol pa lha mo che// de bzhin dpa' bo rdo rje dpal// dam tshig ces bya rdo rje dpal// de bzhin pad+ma rdo rje dpal// dpal ldan lhan cig skyes rdo rje// rdo rje dang ldan bram ze mo// de bzhin grub pa'i rdo rje dpal// dpal ldan gshin rje'i rgyal po 'dis// dpal ldan 'khor lo sngon brjod pa// bla ma dge slong gnyid log pa// de bzhin gzhan yang gang zhig lha// dpal ldan kun 'gro mgon po dang // de bzhin dpal ldan thugs rdo rje// dpal ldan rol pa'i lha mo sogs// yang dang yang du kun la 'dud// de rnams zhabs la phyag byas nas// gzhung lugs mtha' ni brjod par bya// kun 'gro'i lhan cig skyes zhi ba// rtag tu 'byung zhing rang la gnas// dus kun du ni mi zad pa// rtog pas brtags pa spangs pa nyid// rang dang phyi rol nang na gnas// phyi dang nang las ma skyes pa// zung 'jug tshig gi don de ni// rgyu dang mi rgyu gnas pa las// dus kun du ni yang dag gnas// gzhung las ma gtogs rnyed mi 'gyur// gang dang mtshungs pa skyes pa ni// des na lhan cig skyes par brjod// lhan cig skyes pa rtog pa med// mi rtog las skyes lhan cig skyes// sangs rgyas rnams la lhan cig skyes// rdzogs pa'i byang chub ster mdzad pa// rtog las phyi rol lhan cig skyes// blang bya dor bya spangs pa nyid// gang rung ji lta de lta bur// de ni 'bad pa med pas 'thob// the tshom med cing rtog med pa// mngon sum du ni rnyed par 'gyur// nyin mtshan bskal pa de bzhin lo// bskal pa bye ba brgya dag gam// rgyun mi 'chad pa'i dus kun du// lhan cig skyes pa thob par 'gyur// rtog dang bral zhing mngon sum pa// rgyal bas yid kyi nang gnas gsungs// rtag dang chad dang bral ba nyid// mtshan dang mtshan gzhi spangs pa nyid// gzhan yang snying rje mngon brjod pa// lhan cig skyes par yongs brjod bya// lhan cig skyes 'di dngos rnams kyi// rgyu dag tu ni yongs su brjod// la la bdag ni lhan cig skyes// kha cig rmongs pas dbang phyug ste// bdag bcas ma yin bdag med pa// rtog pa gnyis ni spangs pa nyid// de ni zung 'jug go 'phang du// rgyal bas lhan cig skyes par gsungs// de nyid srog chags rnams kyi srog // de nyid mchog tu mi 'gyur ba// de nyid kun la khyab pa yi// lus kun la ni rnam par gnas// bud med byis pa ba lang rdzi// kla klo dang ni rigs ngan dang // chu yi nang gnas sems can dang // lha dang gnod sbyin klur bcas pa'i// de rnams lhan cig skyes mi shes// 'gro ba'i grong khyer dag tu 'khyam// sangs rgyas bdag nyid lus la ni// dngos grub bde ba mi nus shing // bdag nyid 'phrog pa'i chom rkun te// de yis sdig pa ma byas sam// bdag nyid 'di dag gzhan pa la// gzhan dag tu ni rtog par byed// bdag nyid 'phrog pa'i chom rkun te// de yis sdig pa ma byas sam// bdag nyid nges par sangs rgyas kun// mdza' bo thams cad nyid kyang ngo // rang gi lhag pa'i lhar sbyor bas// de phyir bdag nyid bsgrub par bya// lus gnas lus las ma bskyed pa// rtog pa gnyis ni spangs pa ste// khyab bya khyab byed tshul gyis ni// dngos po kun la yang dag gnas// lha dang lha min klur bcas dang // thub pa rnams dang drang srong dang // bdag tu 'dzin pa'i mthar gnas pa// glen pa rmongs pas mi shes so// mchog gi go 'phang mi shes phyir// rmongs pa thams cad nyon mongs 'gyur// bskal pa gsum du ngal byas nas// bdag nyid gcig pu 'du ba'o// rnam pa kun du 'di dag min// nyan thos pa yi byang chub 'dod// dbu ma'i 'dod lugs gzhung gi tshul// de ni rtsod pa kun la mos// bskal pa'i yal gar ngal byas kyang // de yis kun nas mi shes so// theg chen shin tu yangs pa las// rgyal ba mchog gis sngon gsungs pa// 'di ltar gcig pu nyid kyis ni// yang dag rdzogs pa'i byang chub mchog // phyag na rdo rje'i rim las 'ongs// rna ba nas ni rna bar rnyed// gang la byang chub gzhung gnas pa// bla ma de yis 'gro ba sgrol// bsgom bya sgom byed 'brel pa'am// yang dang yang du brtags pa ni// rtog pa bsgom pa'i bdag nyid kyis// dngos grub don du sgrub pa'i thabs// de kun rtag tu rnal 'byor pas// dor ba nyid du yongs su brtag// de bzhin du yang // ji srid ji srid rnam rtog pa// de srid thams cad kun nas brdzun// gang zhig de nyid ma brtags pa// de bzhin yang dag de bden pa// rten 'brel las skyes skad cig ma// kha cig dngos grub dbang gnyis skyes// byis pa yun ring rgan sogs kyis// 'bad pa yis ni thob mi 'gyur// rgyu dang bcas pa'i skad cig ma// 'khrul dang rnam par 'khrul 'dra ma// kha cig longs spyod rdzogs pa'i gzhung // de ni lhan cig skyes brjod min// lte ba'i dbus su 'khor lo mchog// de dbus gzi brjid gzugs can ni// sgrub pa po yis rtag bsgoms pa// de ni lhan cig skyes brjod min// spyi bor gnas pa'i 'khor lo che// de la reg dang bde ba 'bab// bya ba'i rab tu sbyor bas 'thob// de ni lhan cig skyes brjod min// srog gi rlung ni 'gog pa ru// 'bad pa yis ni gang zhig byed// sna yi rtse mor rab gzhug bya// de 'gog pa yis gang thob pa// de ni lhan cig skyes brjod min// thur sel rlung ni 'gog pa yis// lus ni gdung ba byas nas su// yang nas yang du goms par byed// de ni lhan cig skyes mi brjod// mnyam gnas ched brjod brgyad rnams kyis// gang zhig rlung ni 'gog pa ru// 'bad pa yis ni gang zhig byed// de ni lhan cig skyes brjod min// sa la sogs pa gzung ba yis// sgrub po gang zhig thams cad 'dod// shin tu 'bad pas sgrub byed pa// de ni lhan cig skyes brjod min// phra mo'i thig le rnal 'byor ni// kha cig sgrub pos sgrub par byed// bsam gtan bsam bya gang yod pa// de ni lhan cig skyes brjod min// b+ha ga nang gnas thig le ni// kha cig sgrub pos sgrub par byed// de ni rtog bcas go 'phang ste// de ni lhan cig skyes brjod min// snying ga'i dbus su bsam gtan ni// yid 'dod rnams kyis sgom par byed// de ni rtog bcas go 'phang ste// de ni lhan cig skyes brjod min// lug dang ser skya dag dang ni// de dbus la gnas yid bzang ma// de 'gog pa yis gang thob pa// de ni lhan cig skyes brjod min// dga' dang khro bo'i dbang gis shes// rtse gcig ces ni mtshan par ni// byis pas ye shes su ni brtags// de ni lhan cig skyes brjod min// kun tu gnas su 'khyil pa la// rlung 'gog pa yi 'bar ba yis// zum pa'am ni rgyas par ni// de ni lhan cig skyes brjod min// 'dar dang brgyal dang de bzhin nyid// 'byed dang 'dzums pa la sogs dang // 'phar dang sgra dang mi bzad che// de ni lhan cig skyes brjod min// bum pa bzhin du khong stong du// de ltar gang zhig rtog par byed// yang na stong par smra ba'i blo// de ni lhan cig skyes brjod min// dngos po gang zhig de dag kun// rtog pa'i ye shes la skyes brjod// bsgoms pa'i stobs kyi sems kyis ni// de yis thams cad rdzogs par 'gyur// thub pas sngon du gang gsungs pa// spal ba ral ba'i khur dang ni// 'od gsal thal ba'i byug pa dang // mchod phyir thogs ni dkar po dang // spyi blugs dpung mgor thogs pa ste// de ltar sna tshogs rnam pa ni// bsgoms pa'i stobs kyis mthong bar 'gyur// 'di ni bden min mthong ba ste// lhan cig skyes pa mthong ba med// de bzhin du yang // gang zhig mthong ba de bden min// gang ma mthong ba de bden te// dngos po rtog pa long ba nyid// rab rib gnod pa la sogs bzhin// skye 'gro thams cad bden pa'i tshul// gzung dang 'dzin pa spangs pa nyid// lhan cig skyes pa'i go 'phang gnas// gang gis mthong ba de yis mthong // dngos dang dngos min go 'phang gnas// rtogs dang brtags pa min las grol// gsal bar ma byas kun las 'das// lhan cig skyes pa sngon du brjod// byis pa'i brjod pa dag dang bral// brjod bya rjod byed spangs pa nyid// lhan cig skyes pa de lta bur// bla ma mchog gis sngon du gsungs// dpal ldan rol pa'i lha mo'i drin gyis ni// de bzhin dpal ldan bla ma dag dang ni// dpal ldan bde ba chen po'i rdo rje yis// lan cig gis ni bde ba chen pos mkhyen// the tshom med cing rtog pa med// rang rang ngo bo ston pa po// bdag gis yang dag nyams su myong // mun pa la ni sgron me bzhin// za ba'am ni 'khrig pa na// gnas skabs kun la thams cad du// gsang ba med cing 'jigs pa spangs// ye shes chen po rang gis rig // gang zhig de la rjes dran par// yang dang yang du dran byed pa// de ni dngos grub rgyas 'gyur te// srid pa'i mtsho las sangs rgyas bzhin// bdag nyid kyis ni dran don du// bdag gis de ni bsngags pa yin// gang zhig snying rjes bcings pa yi// bdag la bzod mdzod sems can che// gang zhig cung zad 'di brjod pas// de yis bsod nams gang 'gyur ba// bsod nams de yis sems can rnams// lhan cig skyes grub thob par shog // lhan cig skyes grub rdzogs so// rgya gar gyi mkhan po chen po zla ba mgon po dang // bod kyi lo tsA ba shes rab grags kyis bsgyur ba'o// 