@##// rgya gar skad du/ DA ki ni badzra gu h+ya gI ti nA ma/ bod skad du/ mkha' 'gro ma rdo rje gsang ba'i glu zhes bya ba/ bcom ldan 'das dpal lha mo bdag med ma la phyag 'tshal lo// u dum+bA ra'i ut+pal rgyun du 'khrungs pa dkon// g.yul ngo mi ldog gyad kyi dgos pa stor// nor bu'i gling nas stong 'dab byed nus sam// 'khor lo'i rtsibs la zhon pa'i skyes bu brel// chu bo chen po'i rgyun 'di bcad mi nus// lcags kyi pha wang gyen la 'dril bar dka'// nyi zla'i 'khor lo rlung gis bzlog mi nus// mig ser nad kyis btab na dung yang ser// byang blta'i phug par nyi zla'i 'od mi 'char// skyes bu rang srog dor ba'i dpa' bo blun// dug ni srog gi bdud yin mngar yang dor// rba la 'byol ba'i mnyan pa bya btang bskyed// nad la phan pa'i sman ni kha yang bza'// puN+Da rI ka'i sa bon ma mthong ngam// lha sras bzod pa che na kun gyis 'khur// tshong dus 'gron po 'brel med tshogs kyi 'gyes// sbrang ma rtsi bcud mang bas sdug bsngal skyed// ngal sar mkhar len byed pa'i skyes bu blun// sgyu ma'i yul la mkhan po chags mi skye// brag ca'i sgra 'di stod smad smra mi byed// rmi lam bde sdug 'di ni sad pas stong // phyag rgya chen po brda'i mgur las brul tsho dang po'o// // a ma mthong ba'i bu chung gzhan la yid mi 'chor// skyes bu skam gyis gdungs pa kha zas gzhan mi 'dod// mkha' la 'brug sgra bsgrags pas dus kyi yid ches byas// khyim bdag khe mthong las la ngal ba med// nad kyis nyen pa'i mi ni dpyad la dga'// ded dpon nor bu 'dod phyir rtsol ba byed// nye zho med pa'i tshang tshol khu rta sgrim// drang srong rigs ldan ya nga'i kha zas spong // dor sdebs mthun pa'i glang po rol du bde// dge slong gzhon nu'i bsam pa dran gyis la// til ngar ldan pa'i gri thogs kun du rgyug // mar me'i 'od la btsal thabs legs su gyis// gdan sar bton pa'i rgyal bu 'di la ltos// bung bas rtsi bcud ma lus ro gcig sdud// gyad ni dpung bzhir bcas te dgra dpung 'joms// rgol ba mi ldog stobs ldan ci yi phyir// gsang tshig mi sgrub blon po gros mi dbang // bka' bzhin mi bsgrub rgyal po'i gshed mas spong // srog rgol dgra la bzod par mi rung bsre// rig byed mkhan po'i rgyud ni shi yang slob// khrims la gnas pa'i rgyal po sems rgya bskyed// phyag rgya chen po brda'i mgur las brul tsho gnyis pa'o// // yid bzhin nor bu khur du khur nas kyang // stobs dang ldan pa'i glang po zhon byas te// bdud rtsi gangs kyi zhun ma btung bar bya// chu bo sgrol ba'i gru la zag lhan gdab// sgo lnga mdangs dang ldan pa'i gzugs brnyan ltos// srog dang bral ba'i skyes bu de ci sems// mkhan bzos ma byas bse ru'i gzugs la lta// btso sreg ma byas sa bon myu gu'i rgyu// bram ze skud pa 'khal ba'i drung du sdod// na bun thibs po 'di ni rlung gis gtor// glang chen smyon pa 'di ni lcags su gzhug // bung bas me tog rtsi thob phyir mo blta// mkha' la 'ja' tshon skyon bral rang sar yal// 'grul pos chu sgrol gru yi gces 'dzin zhig // mthong byed mig dang bral bas yul rnams 'gags// rgyal po'i bka' la brnyas na chad pa'i gnas// mthon po'i rtse ni lhung ba'i gnas yin gzabs// 'dab gshog ya 'gal gyis ni 'phur mi nus// nam mkha'i cho 'phrul skye 'gro'i dpal du shar// mkha' la char rgyun bab pas rtsi thog 'khrungs// ded dpon rgan po'i gling don gzhan gyi ched// phyag rgya chen po brda'i mgur las brul tsho gsum pa'o// // dig mas tshig tu smras pa med// chu shal zla ba su yis byas// nam mkha'i cho 'phrul sna tshogs ngo mtshar che// nam mkha'i dbyings dang kha dog su yis mthong // bar snang dngas pa'i nus pa gang gi mthu/ na bun 'di la ngos gzung 'dug gam ci// rna dbang sgra la zin pa'i ri dgas blun// dbang po yul gyis non pa'i ri dgas ltos// gnyen po 'phrig dang ldan pas sha ba ltos// chu yi zla ba ma bsgul bzhag na drungs// til gyi mar me gsal dngas dar dang ldan// rmi lam bde ba'i nyams ni sad pas stong // rgyal pos sa srung ral gris rgol ba 'joms// khro bo'i gzugs brnyan 'di yis byis pa sdigs// gnam lcags thog gi shugs la sra snyi med// chu yi zla ba 'di la yid mi gtad// 'ja' tshon ngo bos stong pas spang blang med// na bun mkha' la yal ba'i byung sa ltos// dngos med mun pas khyab pa'i nam mkha' las// sna tshogs mdangs dang ldan pa'i lho sprin 'thibs// char rgyun du mas 'gro ba'i lo tog rgyas// phyag rgya chen po brda'i mgur las brul tsho bzhi pa'o// // myu gu mgo rtsa gnyis su gyes kyang gcig gi stobs// chu nang zla ba cha med nam mkha'i cho 'phrul yin// ga bur nus pa 'di yi sman dug byas pa med// chab rom snang yang chu las gud na grub pa med// na bun 'di yi rang bzhin cha med gzung bas stong // me long nang du gzugs med rkyen shar snang ba tsam// mo gsham bu yi pham khyod kyis mthong ngam ci// skad cig 'di la dus gsum khong nas dag pa yin// lits+tsha bI yis smras pa khyod kyis ji ltar go// a lu ngo shes byis pa de dus brid du med// 'a tsi ba la'i mtshang rtogs nas ni 'jigs mi dgos// nor bu lag tu lon pa'i ded dpon dbul dang bral// shel gyi rang bzhin mi 'gyur tshon gyis bcos su med// nam mkha' ma grub phyir na sprin gyis gang la sgrib// gser la gzugs brnyan du ma byas kyang gser nyid yin// grib ma gzugs las byung bar shes pas spang blang med// drang srong rnams kyi rig pas sman dug dbyer ma phyed// dbul mo gter dang phrad tshe bcol pa'i las mi byed// nam mkhas nam mkha' bsten pas nam mkha' phyi nang 'dres// spang blang med pa'i nam mkha' la ni 'byung bzhi shar// 'byung bzhi'i rtsal du 'gro ba gso bskyed byas// phyag rgya chen po brda'i mgur las bzla ba'i brul tsho ste lnga pa'o// // zhing pa brtson 'grus ldan pa la// lus ngag las la du ba pa med// mtshan dpes brgyan pa 'khor los sgyur// gdan sar gdon pa'i bya ba gces// lha yi bu mo yid 'ong ma// sgyu ma tsam du brtse bar bya// mdung rtse lnga la ngar blud de// nam mkha'i 'o ma dbug par bya// them skas gdang bu bzhi la dbab// gzhon dus byis pa zas kyis bkol// gangs kyi thigs pa mi dbo bar// dpyang thag 'dren pa'i thag pa bzung // rlung gis mkha' la sbar nas kyang // chu bran yur ba gzung bar bya// chab rom smin pa rdo yi mi// skye dang 'chi bas slu mi shes// des ni mchog gi nor bu'i gter// rma bya'i zas ni btsan dug nyid// me yis tshig la me nyid sman// 'dod can rnams kyi don du ni// thabs kyi khyad par gzhan las 'phags// phyag rgya chen po brda'i mgur las rtsa ba'i de nyid bstan pa ste brul tsho drug pa'o// // rnam par shes pa nam mkha'i gzugs// srid dang zhi ba'i byed pa'o// srid pas gzugs su bzung pas 'ching // zhi bas der 'dzin spros dang bral// srid pas dbus su bcug pa yis// lhan cig skyes pa 'dzin par byed// rtsa gsum 'khor lo bzhi sogs kyis// lus rnams kun la khyab par gnas// 'byung dang 'jug dang gnas dang gsum// yi ge gsum gyi sbyor ba yis// dgu brgya bcu gcig grangs them na// rtog pa rlung gis za bar byed// mi rtog lnga po shar ba yis// las kyi rmang rdo lnga po bcom// 'od gsal ba yi don mthong nas// bar do'i grong khyer 'joms par byed// phyag rgya chen po brda'i mgur las rlung gi de nyid bshad pa ste brul tsho bdun pa'o// // phyag rgya chen po brda'i man ngag mkha' 'gro ma rdo rje gsang ba'i mgur brul tsho bdun du bstan pa'o// // mkha' 'gro ma'i gsang mdzod na gnas pa las dbyings kyi gtso mo rnams kyi bka' bgros nas/ ka ma la shI la la gtad/ zha ma lo tsA ba ston pa seng ge rgyal pos bsgyur ba'o// 