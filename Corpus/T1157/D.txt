[ #]@##// rgya gar skad du/ sa ma tA wa stu pra dI pa nA ma/ bod skad du/ mnyam nyid gzhi'i sgron ma zhes bya ba/ 'jam dpal smra ba'i seng ge la phyag 'tshal lo// rang snang me long ston mdzad pa// dam pa skyes mchog rnams la 'dud// gzhi la rnam pa gnyis yin te// spyi yi gzhi dang bye brag gzhi// spyi ni gnyis su lung ma bstan// gzhi nyid ming 'dogs bral ba yin// dpar na ga pur sman bzhin no// ma bcos khas len bral ba yin// nus pa sna tshogs 'char bas na// gzhi nyid shes pa'i nus pa yin// sangs rgyas sku dang ye shes 'byung // de ma rtogs pa'i sems can ni// lus dang bag chags gnyis su snang // bye brag gzhi la gnyis yin te// 'khor ba'i gzhi dang 'das pa'o// 'khor ba'i mtshan nyid 'dus byas pa// rgyu dang rkyen gyis bskyed pas na// snod dang bcud ni mi rtag ste// dus bzhi la sogs 'gyur bas na// de ma shes pas yang yang 'khor// 'das pa'i gzhi la gnyis yin te// dran pa bzhi yis ngos gzung la// phyag rgya bzhi yis rgyas gdab po// thabs shes gnyis kyis gtan la dbab// A li thabs kyi rang bzhin la// kA li shes rab rang bzhin no// skye med mtshon pas a zhes bya// 'gag med mtshon pas ka yin no// r-i r-I l-i l-I zung 'jug go// zla ba dang ni nyi ma gnyis// g.yas dang g.yon par shes par bya'o// de nas dus tshod 'pho ba dang // chu tshod dbyu gu skad cig dang // lte ba dang ni snying ga dang // mgrin pa dang ni spyi bo dang // 'khor lo bzhi ru shes par bya// 'byung ba lnga dang phyi nang gnyis// ro snyoms ma zhu shes par bya// phyi nang gnyis su gnas pa la// rten 'brel chos rnams ma shes na// sangs rgyas chos rnams mi shes so// lte bar a gnas gsang bar spro// snying gar raM gnas 'bar ba ni// mgrin par hri las gsal ba ni// spyi bor raM du bsgom par bya// bde stong gnyis su gsal bas ni// mtshon pas phyag rgya chen po yin// spong dang sbyor dang sgyur dang grol// zad dang 'phen dang tshig dang don// sde snod gsum gyi don yang ston// dus tshod 'byung ba bzhi yis mtshon// ma nor ba ru shes par bya// sde tshan lnga yis nang rnams 'joms// A li kA li mgrin par gnas// nam mkha'i yi ges nga rgyal 'joms// rtsa yi sde tshan rkan las 'byung // me yi yi ges zhe sdang 'joms// Ta yi sde tshan lce las 'byung // rlung gi yi ges phrag dog 'joms// ta yi sde tshan so nas 'byung // sa yi yi ges gti mug 'joms// pa yi sde tshan mchu nas 'byung // chu yi yi ges 'dod chags 'joms// hUM gis 'og gi rlung rnams bsdus // a yis steng gi bde ba gsal// ha yis bde ba 'phel bar byed// hika gis bde ba gnas nas 'dren// phyi nas 'byung ba'i dgra gshed dang // nang nas 'byung ba'i ro snyoms dang // phyi yi dus tshod g.yon nas gzung // nang gi dus tshod g.yas nas gzung // lo yi mgo bo byi ba yin// zla ba'i mgo bo stag yin pas// lho dang byang dang shar dang nub// 'byung ba bzhi ru shes par bya // shes na thams cad 'grub par nges// tshig gcig bstan pas sangs rgyas dang // rdzas gcig rnyed pas don yod 'grub// sngags gcig bzlas pas nus pa 'byung // mnyam nyid gzhi'i sgron ma rdzogs so// 