@##// rgya gar skad du/ Ar+ya many+dzu shrI maN+Dal bi d+ti tsin+tA ma Ni nA ma/ bod skad du/ 'phags pa 'jam dpal gyi dkyil 'khor gyi cho ga yid bzhin nor bu zhes bya ba/ dpal rdo rje sems dpa' la phyag 'tshal lo// sangs rgyas sku lnga'i bdag nyid can// khyab bdag ye shes lnga yi bdag // sprul pa'i 'khor lo sna tshogs 'chang // ye shes sku nyid la btud nas// 'jam dbyangs kyis khyab dkyil 'khor ni// bsdus dang dbye ba'i bye brag gis// thun mong thun mong ma yin pa'i// cho ga'i rim pa bshad par bya// dang po re zhig rnal 'byor bas// 'gro ba 'dun pa'i bsam pa yis// yid dga' ba yi sa phyogs su// bde ba'i stan la 'dug nas ni// sgyu ma'i lus kyi snying ga ru// rang gi sa bon bsams nas su// 'od 'phro ba yi sbyor ba dang // dkyil 'khor sprul pa'i phyag rgya yis// rang gi 'khor lo sprul par bya// phyag lnga bya ba'i sbyor ba dang // mchod pa rnam pa lnga yis mchod// sgyu 'phrul dra ba las gsungs ltar// gsum pa skyabs 'gro la sogs bya// de rjes bstod pas mnyes bya ba// thun mong dang ni de ma yin// thun mong rnam pa gnyis yin te// dang po mdo nyid ji bzhin pa// 'chad pa'i 'dud pa nyi shu'o// thun mong min par rang gi'o// nyi shu pa yi rnam pa yang // mchog gi dang po sku gsum 'chang // sangs rgyas sku lnga'i bdag nyid can// khyab bdag ye shes lnga yi bdag // mchog sbyin rdo rje mchog khyod 'dud// yang dag nyid de de bzhin nyid// stong nyid smra ba'i khyu mchog ste// zab cing rgya che'i sgra sgrogs pa// yang dag mthar gyur khyod la 'dud// stong pa nyid dga' 'dod chags blo// srid pa'i 'dod chags la sogs spangs// srid pa'i dga' ba chen po pa// stong nyid las byung khyod la 'dud// sangs rgyas byang chub bla na med// gsang sngags las byung yi ge med// gsang sngags don kun skyed pa'o// sangs rgyas byang chub khyod la 'dud// sems can kun la shas cher chags// nam mkha' lta bur chags pa med// sems can kun gyi yid la 'jug // sangs rgyas chags pa khyod la 'dud// 'dod pa'i don grub dam pa ste// ngan song thams cad rnam sbyong ba// mgon po sems can kun gyi mchog // sangs rgyas 'dod la phyag 'tshal 'dud// ha ha hi hi 'jigs par sgrogs// rdo rje gad mo cher sgrogs pa// gad mo chen mo gad rgyangs can// sangs rgyas dgyes pa khyod la 'dud// gom pa'i stabs kyis gar byed pa// dpal ldan lag pa brgyas gang la// nam mkha' khyab par gar byed pa// sangs rgyas rol la phyag 'tshal 'dud// tshig tu brjod pa spangs pa ste// brjod pa kun gyi rgyu yi mchog // tshig kun rab tu gsal ba ste// sangs rgyas 'dzum pa khyod la 'dud// tshig gi dbang phyug smra ba che// smra ba'i skyes mchog smra ba'i rgyal// smra ba'i dam pa mchog gi gnas// sangs rgyas bzhad pa khyod la 'dud// tshig la dbang ba tshig mtha' yas// tshig bden pa dang bden par smra// bden pa bzhi ni ston pa po// sangs rgyas gsung nyid khyod la 'dud// sangs rgyas kun gyi thugs che ba// sangs rgyas kun gyi thugs la gnas// sangs rgyas kun gyi thugs rig pa// sangs rgyas thugs la phyag 'tshal 'dud// mya ngan 'das shing mya ngan 'das// legs par mya ngan 'das dang nye// bde sdug sel ba mthar gyur pa// med pa las byung khyod la 'dud// theg pa chen po'i tshul la gnas// theg pa chen po'i tshul gyi mchog // sangs rgyas rnam par snang mdzad che// sangs rgyas 'byung ba khyod la 'dud// nam mkha' las byung rang byung ba// shes rab ye shes me bo che// 'od chen rnam par snang bar byed// nam mkha' las byung khyod la 'dud// dang po sangs rgyas rgyu med pa// ye shes mig gcig dri ma med// ye shes lus can de bzhin gshegs// ye shes las byung khyod la 'dud// sgyu 'phrul chen po don grub pa// sgyu 'phrul chen po dga' bas dga'// sgyu 'phrul chen po mig 'phrul can// sgyu 'phrul dra ba khyod la 'dud// gom pa'i stabs kyis gar byed pa// dpal ldan lag pa brgyas gang la// nam mkha' khyab par gar byed pa// sangs rgyas rol ston khyod la 'dud// dngos po kun gyi rang bzhin mchog // dngos po kun gyi rang bzhin 'dzin// skye med chos de sna tshogs ston// thams cad thams cad khyod la 'dud// ye shes snang ba lam me ba// 'gro ba'i mar me ye shes sgron// gzi brjid chen po 'od gsal ba// ye shes sku nyid khyod la 'dud// sngags pa rdo rje dril 'chang ba// bstod pa'i rgyal po 'di yis bstod// rab tu mos pas gus byed na// 'jam pa'i rdo rje ngo bor 'gyur// ji ltar dus gsum mgon po rnams// byang chub tu ni nges mdzad pa'i// bla na med pa'i byang chub sems// dam pa bdag gis bskyed par bgyi// sangs rgyas rnal 'byor sdom pa la// tshul khrims kyi ni bslab pa dang // dge ba'i chos ni sdud pa dang // sems can don byed tshul khrims gsum// bdag gis brtan por gzung bar bgyi// sangs rgyas chos dang dge 'dun te// bla na med pa'i dkon mchog gsum// deng nas brtsams te gzung bar bgyi// nam du yang ni mi spong ngo // rdo rje rigs mchog chen po la// rdo rje dril bu'i phyag rgya yang // yang dag nyid du gzung bar bgyi// slob dpon dag kyang gzung bar bgyi// rin chen rigs mchog chen po pa// dam tshig yid du 'ong ba la// nyin re ji bzhin dus drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs mchog dag pa la// phyi nang gsang ba'i theg pa gsum// dam pa'i chos kyang gzung bar bgyi// las kyi rigs mchog chen po la// sdom pa thams cad ldan par ni// yang dag nyid du gzung bar bgyi// mchod pa'i las rnams ci nus bgyi// byang chub sems ni bla na med// dam pa bdag gis bskyed bgyis nas// sems can kun gyi don gyi phyir// bdag gis sdom pa ma lus gzung // ma rgal ba rnams bsgral bar bgyi// ma grol ba rnams grol bar bgyi// dbugs ma phyin pa dbugs phyung zhing // sems can mya ngan 'das la dgod// de ltar sdom pa 'dzin byed na// bdag nyid snod du rung bar 'gyur// de nas sa bon 'od kyis ni// dkyil 'khor rang gi sa bon gzhug // de las ye shes me 'bar bas// rnam smin phung po bsregs pa yis// skad cig gis ni sgyu 'drar 'gyur// de nas snying rje skyed pa ni// sdug bsngal chos dang dmigs med pas// byang chub rnam pa lnga bsgom ste// gzugs brnyan gyi ni ye shes la// sdug bsngal rnams ni snang ba ni// de las 'don pa'i bsam pa ni// sdug bsngal la dmigs snying rje'o// bdag stong sems can chos rnams kun// stong pa nyid du rab sbyor bas// kun gyi stong pa las 'jug pa// chos dmigs snying rje mnyam nyid do// de yang ma skyes pa'i phyir stong par shes pa ni// so sor rtog pa shes pa las// sems can thams cad dgod bsam pa// dmigs med shes rab so sor rtog // sems can don ni rtog med las// nam mkha' la ni 'ja' tshon bzhin// gang dang gang 'dod snang byed pa// dmigs med snying rje bya grub pa'o// bdag dang gzhan sogs rtog pa rnams// slar zhing 'byung bar mi 'gyur zhing // gang la chags dang rnam bral ba'i// chos dbyings ye shes rnam par bsgoms// de dag ni tshogs gnyis kyi yongs su ting nge 'dzin to// de nas nam mkha' stong pa la// b+h+rUM byung 'khor lo'i dbus su ni// nyi ma'i dkyil 'khor dbus gnas par// hUM ni 'jigs pa bsgom byas te// 'od zer phyogs bcur 'phros pa las// hUM bcu 'khor lo'i rtsibs stengs su// khro bo bcu gcig skad cig rdzogs// hUM mdzad gnod mdzes gtsug tor dang // gshin rje gshed dang gzhan mi thub// rta mgrin dang ni bdud rtsi 'khyil// 'dod rgyal mi g.yo mgon po dang // dbyug sngon can dang stobs po che// zhal gsum phyag drug zhabs gnyis par// bskyed la de nyid rnam 'phrul ba'i// bgegs bcu bkug par bka' bsgo bas// bkug ste zhabs 'og phur bus gdab// rdo rje gsang sngags brjod bya bas// skad cig gis ni bgegs med 'gyur// hUM mdzad thugs ka'i sa bon las// 'od 'phros phyogs mtshams steng 'og tu// 'phros pas dra ba gur dang ni// ra ba gnyis dang sa gzhi dang // rdo rje'i rang bzhin bsgom par bya// phyogs mtshams dkyil 'khor bcings pa yi// phyis kyang 'jug par mi 'gyur ro// de nas zhi ba'i bsam pa yi// kun du bzang por hUM mdzad gyur// de las chos kyi 'byung gnas bsam// dbus su b+h+rUM las gzhal yas khang // spyi dang thun mong khyad par ni// rim pa bzhin du shes par bya// zur bzhi pa la sgo bzhi pa// rta babs kyis ni rnam par brgyan// dar dang me tog phreng bas brgyan// grwa dang sgo yi mtshams rnams su// zla ba phyed la gnas pa yi// rdo rje rin chen rnams kyis spras// dkyil 'khor phyi rim thig gdab bo// de yi rim pa'i nang bzhugs nas// dkyil 'khor phyi ma dang mtshungs par// mtshan nyid thams cad shes bya ste// ka ba brgyad dang ldan pa ru// dbus kyi dkyil 'khor 'byung ba ni// kun gyi thun mong yin par 'dod// bsdus dang so so'i mtshan nyid ni// phyi nas 'byung ba las shes bya// dbus su saM gaM taM hraM aM las/ hUM gnyis ldan las byung ba'i gdan// ming las mtshon te shes par bya// a las zla ba'i steng du bsam// de dag ni steng gi ting nge 'dzin to// de nas sa bon las bskyed pa// a las rnam par snang mdzad che// mdog dkar zhal bzhi phyag gnyis pa// mnyam gzhag pa'am byang chub mchog // rna rgyan la sogs spangs pa ni// rtag pa'i sangs rgyas bsgom pa'o// thugs kar pad+ma gnas pa las// hrIHlas dang po'i sangs rgyas ni// zhal lnga byis pa'i rgyan dang ldan// phyag brgyad g.yas bzhis ral gri 'dzin// g.yon bzhis shes rab po ti 'dzin// dang po'i sangs rgyas thun mong pa'o// sangs rgyas de yi thugs ka ru// a las gyur pa'i 'khor lo ni// rtsibs drug pa la mu khyud bzhi// lte bar a las 'od 'phros pas// don byas 'dus pa'i sngags su 'gyur// lte bar a ste mu khyud gnyis// nang ma'i mu khyud la dgod pa// oM sarba d+harmA a b+hA ba/ bi shud+d+ha badzra a A aM aH/ phyi rol du ni dgod pa ni// rtsibs bcas sam ni rtsibs med par// dbyangs yig bcu gnyis dgod par bya// de yi phyi rim rtsibs drug la// gsang sngags rgyal po drug ldan pa// dang po'i rtsibs la dgod bya ba// oM badzra tIk+Sha ya te nA ma/ gnyis pa'i rtsibs la dgod bya ba// oM duHkha ts+tshe da ya te nA ma/ gsum pa'i rtsibs la dgod bya ba// oM pradz+nyA dz+nyA na murta ye ya te nA ma// bzhi pa la ni bsam bya ba// oM dz+nyA na kA ya ya te nA ma/ lnga pa la ni bsam bya ba// oM wA gI shwa ra ya te nA ma/ drug pa la ni bsam bya ba// a ra pa tsa na ya te nA ma/ 'khor lo mu khyud gsum pa la// ye shes sems dpa'i sku yi sngags// a A sarba ta thA ga ta hr-i da ya/ ha ra ha ra/ oM hUM hrIHb+ha ga bA na/ dz+nyA na mUrti wA gI shwa ra/ ma hA wa tsa sarba d+harmA/ ga ga na/ a mA la su pa ri shud+d+ha d+harmA d+hA tu dz+nyA na gar+b+ha AH/ 'khor lo mu khyud bzhi pa la// ka sogs k+Sha la thug par dgod// shes rab 'khor lo'i ting 'dzin to// de yi lte ba'i a las ni// gnyis su med pa'i 'jam dpal dbyangs// zhal drug pa la phyag drug pa// 'khor lo'i rtsibs dang yi ge'i zhal// dkar dmar sngo dang dkar ljang dkar// phyis kyang so sor bya ba yin// ut+pal sngon dmar dang po gnyis// mda' dang gzhu ni gnyis pa gnyis// mnyam par gzhag pas gsum pa gnyis// sku ni dung ltar dkar ba'o// thugs kar zla ba sa bon no// rnam snang chen po zhes bya ba'i// dang po sbyor ba'i ting 'dzin gyis// sgyu 'phrul dra bas byang chub pa'o// so sor dbye ba'i sbyor ba yang // dbus su rang gi gdan stengs su// hrI hUM a a oM a las// pad+ma gar dang hUM byed dang // rnam snang rta mchog rdo rje nyid// rdo rje sems dpa'i go rims bzhin// zhal gcig pa la phyag gnyis te// ting 'dzin bdud 'dul byang chub mchog// skyabs mdzad mchog sbyin 'gying bcas pas// 'on kyang khyad par yod pa'o// pad+ma rdo rje rdo rje dang // rdo rje sna tshogs rin chen dang // rdo rje dril bu 'dzin pa ste// mdog ni bsdus pa'i zhal gyis te// dang po sangs rgyas d+hIHdkar la// sngar gyi kun gyi thun mong gis// 'jam dpal dag tu thams cad mchog // de yi thugs kar shes rab kyi// 'khor lo sa bon rnams la bskyed// rtsibs brgyad yin te rnam snang gi// rtsibs bcu pa ni yin par 'dod// mu khyud bzhi sogs snga ma bzhin// yi ge gyur pas sngags rnams ni// rtsibs la dgod pa'i sngags rnams ni// ye shes sems dpa'i ming can du// bsdus pa'i sngags rnams phye ba'o// kha dog sngar bzhin shes par bya// shes rab 'khor lo bsgom par bya// lte ba rnams su sa bon gyi// spro bsdu las grub ye shes sems// zhal gcig pa la phyag gnyis pa// dmar po la sogs kha dog drug // rdo rje rnon po sdug bsngal gcod// shes rab ye shes ye shes sku// ngag dbang phyug dang pa tsa'i mtha'// ral gri kun gyi g.yas pa ste// rang mtshan g.yon na 'dzin pa'o// ye shes sems dpa' bsgom pa'i ting nge 'dzin to// dngos gzhi dkyil 'khor rgyal mchog ni// bsdus dang phye ba'i bye brag gis// thun mong thun mong ma yin pa// go rims bzhin du shes par bya// bsdus pa rnam pa gsum yin te// rnam snang gnyis dang rdo rje sems// de gsum gtso bo gang rung ngam// yang na rang bzhin gcig yin pas// gcig tu bsdus pas shes par bya// thugs bsdus pa la 'jam pa'i dbyangs// so so la ni sngar bzhin 'dod// de yi thugs la sa bon rnams// spros pas rang rang dkyil 'khor 'byung // las byas 'dus nas dkyil 'khor du// 'og tu 'chad pa'i rim pas gnas// dbus dkar shar sngo lho ser zhing // nub dmar byang gi ljang gu ru// kha dog la sogs shes par bya// kun gyi dbus kyi mtshan ma ste// 'og kyang khro bo'i rdo rje dang // rin chen pad+ma sna tshogs mtshan// nyams dang de dang 'dra bar ram// yang na 'grel par bshad pa bzhin// ming dang zhal mdog mtshan ma sogs// tha dad par ni shes par bya// gdul bya'i bsam pa'i dbang gis ni// sna tshogs gzugs 'dzin nor bu bzhin// so so rang rang sa bon las// rang rigs thams cad sprul byas nas// 'dod chags can sogs gdul byas nas// 'dus nas dkyil 'khor la zhugs pa// dkyil 'khor rgyal mchog yin par 'dod// rjes kyi las rgyal ting 'dzin ni// 'od zer spro bsdus 'gro ba sbyor// kun gyi phrin las mthun pas ni// khyad par dbye ba ma bshad do// sprul pa byin gyis brlab pa'i phyir// rang gi gtso bo'i sbyor ba yis// lag ngar gnyis ni rdo rje bcing // se gol rdeb cing sngags brjod pas// sangs rgyas thams cad bsdu bar bya// de tshe sangs rgyas thams cad ni// rdo rje sems dpa' la sogs bcas// dkyil 'khor thams cad 'dus par 'gyur// sngar bzhin bstod pas bstod nas su// lcags kyu la sogs rnal 'byor gyis// dgug pa la sogs pa byas nas// sgo bcad bsrung ba rdzogs pas 'grub// gtso bo'i dam tshig mchog bcings pa// snying gar hUM las rdo rje bsam// dr-i sh+ya dzaHhUM baM hoH/ zhes gtso bo'i sngags kyis rjes 'gro ba'o// lce la pad+ma bsam bya ste// gtso bo'i snying po bkod byas pas// chos kyi phyag rgya gsung sgrub po// gtso bo'i las kyi phyag rgya bcing // spyi bor rdo rje kun dngos bsam// las kyi phyag rgya phrin las 'grub// ye shes sems dpa'i snying ga ru// rang gi mtshan ma bsam byas nas// phyag rgya chen po bcings pas ni// phrin las thams cad 'grub par 'gyur// rigs kyi dbu rgyan bsams nas ni// mchod dang mnyam nyid la sogs bstod// de nas bzlas brjod bya ba ni// shes rab 'khor lo'i sngags rnams las// 'od zer de 'dra 'jig rten du// 'gro ba'i don byas der 'dus thim// dang po'i bzlas pa yin par 'dod// yang na mtshan mchog brjod pa ni// gnyis pa yin te der yang gnyis// bsdus la kun te phye ba la// dum bu drug tu gdon byas na// phan yon drug tu rgyud bzhin 'gyur// bsdus pa'i man ngag 'di yin te// rnam snang che dang rnam snang dang // rdo rje sems la mdo gnyis te// snying las mtshan rnams thon byas nas// sku yi grangs kyis 'jig rten du// chags can gti mug can don byas// 'dus te dbyangs nas gsal byed la// thim pas 'od kyi 'khor lor 'gyur// dbus kyi cha la gnas pa'o// shar sogs mi bskyod la sogs pa// rang rang mtshan gyi gnas skabs su// sngags don rigs kyi lhar 'phros te// zhe sdang can sogs dbang byas nas// 'dus te rang gi 'khor lo ru// sngags la 'dus te sngar bzhin no// so so rang rang mtshan gyis so// dang po'i ming gi sbyor bas so// phyi nas sngags ni nus tshad bzlas// gal te gtong bar 'dod na yang // sngar bzhin mchod bstod sngon 'gro bas// lhag chad nyes pa zhi ba dang // bzod pa gsol dang gsal ba dang // sngar bcings dam tshig phyag rgya dgrol// oM khyed kyis sems can don kun mdzod// rjes su mthun pa'i dngos grub stsol// sangs rgyas yul du gshegs nas kyang // slar yang 'byon par mdzad par rigs// sprul pa'i 'od kyis der bsdus la// stong pa'i nga rgyal brtan bsgoms na// bsrung ba dam pa yin par 'dod// spyod lam bzhi yi dus su yang // 'jam pa'i rdo rje nga rgyal 'chang // yid la yang ni sbyar bar bya// snying po'i ting 'dzin sbyar ba'o// de ltar bsnyen par byas nas ni// gang 'dod las ni rdzogs 'dod pas// dkyil 'khor la sogs las rnams bya// grong la sogs pa'i phyogs bdun ni// rnal 'byor pa yis spang bar bya// yon tan kun dang yongs ldan pa'i// byang shar mtshams ni yongs su gzung // sems la nus pa dang ldan na// gang du yid dang mthun par bya// mngon par 'dod pa'i sa phyogs su// drag dang zhi ba'i sbyin sreg gis// sa ni sbyang ba 'grub par bya// gyo mo gseg ma thal ba dang // rus pa phub ma la sogs grub// bsal bas gnod pa med par 'gyur// dbus su sa ni brkos byas la// dag pa'i chu yis bkang byas la// me tog dkar po bzung byas la// shar du gom pa brgya phyin nas// log ste dngos grub brtag par bya// de nas maN+Dal sngon 'gro bas// bruM ser las byung lha mo la// bslang ba gzhung dang mthun par bya// sa yi dbus su ting 'dzin gsum// snga ma bzhin du bsgom bya ste// 'on kyang khyad par dbye ba yod// rten gyi 'khor lo rdzogs byas la// deng dus bdag tshe 'bras bu yod// bdag gi gson pa 'bras bur bcas// lha dang dam tshig mnyam 'gyur bar// gyur par bdag nyid som nyi med// byang chub sems dang sems gcig pas// mi ldog par ni bdag gyur te// de bzhin gshegs pa'i rigs su ni// deng bdag skye bar the tshom med// deng bdag nyi ma dam pa ste// sangs rgyas thams cad spyan 'dren pas// deng bdag 'dus pa'i mchog yin no// spos snod lag tu thogs nas ni// ma lus phyogs na bzhugs pa yi// sangs rgyas thams cad dgongs su gsol// bdag ming 'di zhes bgyi ba ni// sangs rgyas thams cad spyan 'dren pas// deng 'dir sangs rgyas kun gshegs te// dngos grub 'di ni stsal du gsol// de nas ting 'dzin gsum pa ni// snga ma bzhin du shes par bya// de nas gtso bo'i sbyor ldan pas// lag na rdo rje la sogs pa'i// nga rgyal 'dzin pas sngar bzhin bstod// sangs rgyas kun gyi 'khor lo che// sprul pa'i 'khor lo sna tshogs 'chang // sems can kun la phan pa'i phyir// dkyil 'khor chen po bshad du gsol// de ltar bstod pa'i tshig gsan nas// phyogs rnams kun du phyag byas nas// nga ni rang nyid rdo rje can// 'jam pa'i rdo rje bdag rang gis// nga ni sangs rgyas rgyal po che// stobs chen sangs rgyas kun bdag nyid// bdag po rdo rje chen po'i bdag // byin gyis brlab pa mi 'dor ro// mig dang rkang pa byin brlabs nas// dkyil 'khor steng du bdag byas la// deng shig ces ni brjod byas la// g.yas brkyang la sogs 'dug stangs kyis// bgegs kyi tshogs ni gzhom par bya// de nas phur bus gdab pa yis// 'og gi bgegs ni bzlog par 'gyur// de nas skyang nul byas nas ni// spos kyi dkyil 'khor bya ba ni// bdag po'i gnas su gru bzhi ste// lhag ma'i gnas su zlum po ru// rang rang gi ni snying po'am// sku yi gsang sngags zlos pas so// de nas bum pa bya ba yang // rnam par rgyal ba la sogs pa// rtsa ba nag po ra ri med// rang gi mtshan mas mtshan bcas pa'o// 'bras chags lcug mas kha brgyan nas// ras zung gis ni mgul pa bcings// 'bru sna rin chen sna lnga dang // snying po lnga dang ldan par bya// dri zhim chu yis rab bkang la// steng du mchod yon chu bzhag la// rang gi chos kyi sa bon las// rang gi lha ru brtags nas ni// bsdu dang bstod dang dgug pa dang // rgyas gdab la sogs sngar bzhin bya// de nas dam tshig phyag rgya yis// bzung ste sku yi sngags bzlas la// mchod yon phul la gnas su gzhag // lag bzangs zhus pa'i rgyud gsungs pa'i// chogs gtor ma sbyin par bya// 'og nas 'byung ba'i cho ga yis// sbyin sreg gis ni mnyes par bya// gson po'i slob ma'ang lha gnas bya// 'khor bzhi rnams kyi nang nas ni// dkyil 'khor cho gas rjes bzung bas// rang la bslab par shin tu ldan// theg pa che la rab tu mos// blo dang ldan pas dkyil 'khor gzhug // gzhan dag rjes su gzung mi bya// de nas slob mas phyag byas te// dga' chen khyod bdag ston pa bas// / slob dpon khyod ni dgongs su gsol// byang chub sems dpa'i tshul bstan pa// mgon po chen po bdag 'tshal lo// dam tshig de nyid stsal du gsol// sdom pa rnams kyang bdag la stsol// thar pa chen po'i grong mchog tu// mgon pos bdag ni gzhug par mdzod// bu tshur theg pa chen po yi// tshul chen snod ni khyod yin te// gsang sngags spyod pa'i tshul gyi mchog // khyod la yang dag bstan par bya// rdzogs pa'i sangs rgyas gang bzhugs dang // de bzhin gang dag ma byon dang // da ltar byung ba'i rdzogs sangs rgyas// 'gro la phan phyir bzhugs pa rnams// de dag kun gyis gsang sngags kyi// cho ga bzang po 'di mkhyen nas// dpa' bos byang chub shing drung du// thams cad mkhyen pa mtshan med brnyes// skyob pa 'jam pa'i rdo rje yis// bdud sde shin tu mi bzad pa// dpung chen dag kyang de yis bcom// de phyir kun mkhyen thob bya'i phyir// bu yis blo gros 'di gyis shig // de nas slob mas brjod bya ba// dkon mchog gsum la phyag 'tshal lo// dkon mchog gsum la skyabs su mchi'i// sdig pa thams cad so sor bshags// bsod nams kun la rjes yi rang // byang chub mchog tu sems bskyed bgyi// sems can thams cad mgron du gnyer/ / 'gro la phan phyir sangs rgyas 'grub par shog // sa ma ya a/ su ra ta s+t+waM sa ma ya ho// badzra satwa ya thA su khaM/ snying ga la sogs par byin rlabs// a shwat+tha la sogs pa'i shing // sor ni bcu gnyis me tog bcas// byin nas kha dang so yang brud// rtse nas bcem ste dor ba dang // hub gsum chu yang sbyin par bya// dpung pa g.yon par srung skud bcing // ku sha byin la rmi lam brtag // nga la nang par smros zhes bsgo// 'jig rten na ni kun mkhyen rnams// u dum+WA ra'i me tog bzhin// brgya lam na ni res 'ga' zhig // 'byung 'gyur yang ni mi 'byung ngo // gsang sngags kyi ni tshul 'byung ba// de bas kyang ni dkon pa ste// gang gis mnyam med sems can don// mya ngan mi 'da' byed par nus// gang dag spyod pa'i mchog 'di la// blo gros shin tu mi g.yo bas// de dag kun ni 'khor ba'i rgyun// sdug bsngal kun 'byung bden pa bcad// bdag nyid chen po khyed rnams kyis// rnyed pa mnyam med de ring rnyed// gang gis sangs rgyas sras bcas pa'i// bdag nyid chen po kun gyis ni// bstan pa 'di la khyed rnams kun// yongs su bzung nas skyob bzhin par// sang ni rab tu 'dor bcas nas// theg pa chen po cher 'byung ba'i// lam mchog 'di ni dpal dang ldan// khyed rnams 'dir ni 'dod pas na// rang byung skal ba chen po pa// 'jig rten thams cad mkhyen pa yi// de bzhin gshegs par gyur pa yin// zhes bstan par bya'o// snyan gsan dbab pa rgyud bzhin bya// tho rangs dus su langs nas ni// dkyil 'khor steng du sngar bzhin bzhag // sku yi gsang sngags bzlas pa yi// dri yis dkyil 'khor byugs byas la// sar pa legs par bsgril pa la// kha dog lnga ni legs gyur nas// ye shes lnga las sangs rgyas lngar// byin gyis brlab pa byas nas ni// bcom ldan dkyil 'khor thig gdab phyir// rdo rje'i thig ni bdag la gsol// btang ba bsdus te bkang nas ni// legs par bsgril te mchod cing bzlas// sgrub pa'i grogs kyi lag gtad la// dkyil 'khor brtags te tshad bcal nas// phyi nas thig ni gdab par bya// nub nas shar du tshangs thig gdab// lho nas byang du'ang de bzhin no// byang dang lho dang shar nub dang // rlung dang dbang ldan phyogs bltas nas// dbang po chu dang nor gshin rje// zur thig gnyis dang gdab byas nas// ngos bzhi dkyil 'khor bzhin du 'gyur// so so'ang cha chen bcu drug tu// so sor rnam par phye bar bya// dbang po'i phyogs nas bcal bya ste// cha dang po yi mtha' gnyis nas// bzhi cha gnyis ni gdab par bya// gnyis pa mnyam po bzhi ru'o// gsum pa phyed kyi phyed ma gnyis// bzhi pa dang po'i tshad dang mtshungs// cha ni bcu drug dag tu 'gyur// gdugs dang 'khor lo pad+ma dang // rim pa bzhi dang nam mkha' brgyad// dgu dang bcu gcig bcu gsum pa// de gsum lnga lngar bgo bar bya// ya phubs 'gram dang logs su 'gyur// de kun ring thung cha gnyis pa// bcu dang bcu gnyis gnyis pa ni// logs su gcig 'das gcig gis ni// bzhi cha logs te de yang yin// cha phyed 'das ni phyed kyi phyed// nang ma lngar byas khyud du 'dod// de nang cha chen lha snam yang // cha phyed gnyis byas phyi ma la// mtha' gnyis nas ni bzhi cha gdab// gdugs dang pad+ma 'khor lo'o// gnyis pa'i nang ma bzhi ru bya// skas la sogs pa lta bur 'gyur// de yang gnyis gnyis byas nas su// phyi ma gnyis byas de yi nang // sngar byas ya phubs yin par 'dod// nang gi cha chen de yi ni// bzhi cha gnyis su byas pa las// mtha' gnyis dag tu byas pa yang // lnga char byas pas 'gram dang ni// ngos su gyur te de kun yang // cha gnyis nas ni ring ba med// khyud dang logs ni rang gi tshad// phyi las dpag pas nang gi tshad// phyed tshad gnyis kyi bzhi char 'gyur// phyogs gsum yang ni des shes bya// kun gyi thun mong yin par 'dod// nang gi dkyil 'khor dbye ba yang // bsdus pas gnyis te dbye ba drug // mkhas pas so sor shes byas te// bsdus pas 'dod pa brtsam par bya// cha chen rnam pa bzhir gnas pa'i// re re'ang bzhi bzhir byas nas ni// tshangs pa'i thig las logs de ru// drug pa spyi yi ka bar 'gyur// bcu bcu las ni mchog rnams 'dod// cha phyed pas ni zlum thig gis// bskor te cha phyed phyir bor ba'i// cha phyed par ni bskor byas pas// nang gi mu khyud dag tu 'gyur// dbus dang phyogs bzhi brgyad rnams ni// gnyis gnyis su ni byas pa yis// bcu drug dag tu 'gyur ba yin// dkyil 'khor lnga po kun gyi ni// rta babs sgo la sogs pa yi// phye ba bzhir te der shes bya// kun gyi phrang gnas lugs dang ni// rdo rje dbyings dang khams gsum rgyal// don grub 'gro 'dul las kyi rigs// de nyid 'dus pa rgyud kyi rtse// 'di ru bya zhes mkhas pas 'dod// yang na thun mong min pa ste// 'khor lo rtsibs brgyad lte bar bcas// ka ba brgyad dang rtsibs rten bcas// de yi phyir rim rtsibs bcu drug // rtsibs rnams rten dang bcas par bri// zur brgyad dkyil 'khor rnams dang ni// lha yi snam bu'i phyogs bzhin du// 'khor lo rtsibs dang rtsibs rten dang // lte bar bcas pa'i thig gdab bya// phyir yang rdo rje me 'od bskor// so sor phye ba'i dkyil 'khor yang // sngar bzhin rnam pa gnyis shes bya// thig gdab pa yi rim pa'o// de nas tshon gyi las bshad de// sngo ser dmar po ljang gu dang // dkar po rnams la rim bzhin du// hUM trAM hrIHa A las ni// mi bskyod rin dbang tshe dpag med// gdon mi za dang rtag pa bskyed// mig gi 'bar ba'i lcags kyu yis// rang bzhin gnas pa kun nas ni// 'dres pas ro gcig gyur bsams nas// bzlas pa bya ste dge ba brtsam// dang por rdo rje slob dpon gyis// g.yon pa'i rdo rje khu tshur gyis// dbang ldan mtshams nas brtsams nas dgye// phyi nas kun du slob mas so// shar phyogs su ni sngon po che// lho na ser dang yang dag ldan// nub ni pad+ma rA ga ste// byang du ljang gu yin par 'dod// dbus kyi sa yi cha nyid ni// shel ltar dkar ba bla na med// sngon po rdo rje rtse rang bzhin// gnyis pa gser la dmigs pa ste// pad+ma chags pa'i ngo bo gzhan// de bzhin gzhan ni margad de// dkar po nang du shes bya ste// 'di ni tshon gyi rim par grags// de nas lha rnams dgod pa yang // dkyil 'khor lnga yi dbus su ni// rnam par snang mdzad rdzogs sangs rgyas// byang chub mchog gi phyag rgya 'dzin// seng ge yi ni gdan la bzhugs// yang na dbus ma dang po la// rdo rje sems dpa' dgod par bya// rdo rje dril bu yang dag 'khyud// yang na rnam snang chen po'o// lnga po kun gyi shar phyogs su// mi bskyod glang po la gnas shing // bdud 'dul rdo rje bsnams shing sngo// kun gyi lho yi phyogs su ni// rin chen dbang gis rta la bcibs// mchog sbyin rin chen bsnams shing ser// dkyil 'khor kun gyi nub phyogs su// tshe dpag med pa rma bya bcibs// ting 'dzin pad+ma bsnams shing dmar// lnga po kun gyi byang phyogs su// gdon mi za ba mkha' lding bcibs// skyabs mdzad sna tshogs bsnams shing ljang // rdo rje 'degs pa sngon 'gro bas// snying po brjod cing bri bar bya// de nyid 'dus pa'i rjes 'brangs nas// lnga la rang gi 'khor gyis bskor// yang na 'khor lo'i rtsibs bcu drug // rigs kyi mdog ltar dgod par bya// rdo rje sems ma rin chen chos// las mchog mas te dpal ldan ma// mtshams kyi 'khor lo'i rtsibs la dgod// bzhi yi mtshams bzhi po las ni// me mtshams 'khor lo'i rtsibs lnga ni// shar sngo lho ser nub dmar zhing // byang du ljang zhing dbus dkar la// rigs lnga'i sgeg mo rnam lnga ni// dbus su de bzhin gshegs rigs dkar// rdo rje shar du sngon po ste// lho ru rin chen ser mo'o// nub du pad+ma dmar mo ste// byang du las ma ljang ba'o// de bzhin lho nub phreng ba dang // nub byang glu ma dbang ldan du// las ma la sogs de bzhin no// phyi yi lha rnams mtshams su ni// bdug pa la sogs de bzhin dgod// byams pa yang ni rigs lnga'i lnga// 'khor lo lag na de bzhin te// rigs kyi mdog gi dbye bar bya// 'khor dang gtso bo phyogs sogs ni// lA se la sogs bshad pa bzhin// bskal bzang gzhan yang de bzhin no// sgo rnams kun gyi nang du yang // sgo srung bzhi yang lnga lnga ru// gtso bo 'khor yang sngar bzhin brtag // phyag mtshan la sogs dbye ba ni// rgyud las ji skad gsung bzhin bya// 'khor lo bcu tshan gsum dang gsum// brgya dang brgyad cu rtsa lnga ru// mkhas pas bsgrims te bri bar bya// de ltar phyag rgya chen po'am// yang na lag pa'i phyag rgyar bcas// yang na mtshan ma dgod pa'am// yang na yi ge dgod pa'am// yang na gdan gyi mtshan ma'am// gal te 'byor pa med na yang // phyag rgyas yongs su bsgrub ste bsam// dkyil 'khor bdun du brtag pa'o// so sor phye la'ang de bzhin te// rang rang gi ni dkyil 'khor bzhin// de nas phyi dro'i thun dus su// khrus dang rgyan ni rab rdzogs pas// rdo rje dril bu rab bskul bas// dkyil 'khor lan bdun bskor byas pas// lhag pa gang yin 'dor bar 'gyur// mkhas pas ma tshang yongs skong mdzad// 'grub 'gyur smad par mi bya'o// lcags kyu la sogs rnal 'byor gyi// steng du bteg pa dgug pa dang // gzhug cing dbang du bya ba'o// de nas bum pa bya ba yang // rtsa ba nag po ra ri med// mgrin par ras mchog gis brgyan pa// 'bru sna rin chen sna lnga dang // snying po lnga dang ldan par bya// dri zhim chu yis yongs bkang ba// bsgrub ste rang gi gnas su dbul// de nas dkyil 'khor dbus su ni// ting 'dzin gsum po sngon bzhin bsgom// ye shes sems dpa'i nga rgyal gyis// mchod pa nyid dang gtor ma dang // sbyin sreg ci nus pa yis mchod// bdag nyid 'jug pa'i cho ga yang // slob ma 'jug pa'i tshul gyis bya// de nas slob ma 'jug pa yang // gson dang shi ba'i las yin te// re zhig gnang ba nod par bya// bdag ming 'di zhes bgyi ba ni// rdo rje slob dpon dka' thub ches// sems can rnams la phan pa'i phyir// slob ma gang yin 'jug par 'tshal// de nas slob ma thams cad kyis// gson pa zhes bya'i khyad par te// dga' chen khyod bdag ston pa bas// slob dpon nyid ni bdag la dgongs// byang chub sems dpa'i lam bstan pa// skyob pa chen po bdag 'tshal lo// sangs rgyas chos dang dge 'dun te// skyabs gsum song la bdag skyabs mchi// thar pa chen po'i grong mchog tu// mgon pos bdag ni gzhug par 'tshal// bu tshur gshegs shig theg chen gyi// lam chen snod ni khyod yin te// rdzogs pa'i sangs rgyas gang 'das dang // de bzhin gang dag ma byon dang // da ltar bzhugs pa'i rdzogs sangs rgyas// de dag kun gyis gsang sngags kyi// cho ga bzang po 'di mkhyen nas// 'jig rten spyod pa rjes 'jug phyir// 'khor lo bskor nas mya ngan 'das// de bas kun mkhyen thob bya'i phyir// bu yis blo gros 'di gyis shig // de nas rgyun bshags byed du gzhug ste/ yol ba'i mtha' ru gnas pa las// gdong la gos kyis g.yogs pa yis// dkon mchog gsum la skyabs su mchi// sdig pa thams cad so sor bshags// bsod nams kun la rjes yi rang // sangs rgyas byang chub yid kyis gzung // byang chub mchog tu sems ni bskyed par bgyi// sems can rnams ni bdag gis mgron du gnyer// 'gro la phan phyir sangs rgyas 'grub par shog // ces brjod du gzhug go// de nas oM su ra ta s+t+waM sa ma ya s+t+waM/ oM badzra sid+d+hi ya thA su khaM/ zhes pas sems ni bskyed par bya'o// de nas che ge zhes bya ba 'di nyid ni/ byang chub sems ni yongs bzung nas// dam tshig mchog dang gsang ba yi// 'khor lo 'di ni 'jug par 'dod// de nas slob ma la bsgrags pa// sdom pa thams cad dbog pa ni// nus pa'i nyams la dpag ste sbyin// slob mas yang ni de bzhin gzung // deng khyod de bzhin gshegs rigs zhugs// tshul 'di gzhan la ma brjod cig // gal te smras par gyur na ni// 'jam pa'i rgyal po rab khros nas// bdun rgyud rigs dang bcas par bzlog // de nas 'og tu 'gro bar 'gyur// oM badzra u da kas chu blud do// gal te gsang na dngos grub ni// rdo rje bdud rtsi chu yis 'grub// deng nas brtsams te bu khyod kyi// 'jam dbyangs rgyal po nga yin gyis// brnyas mi bya zhing mnyan par gyis// ye shes dag pa dbog pa dang // brtan pa'ang gzhung bzhin bya ba ste// phreng ba dor dang bcing ba dang // gdong g.yogs bkrol zhing dkyil 'khor bstan// bla ma brgyud pa shes par gyis// 'jug pa rdzogs nas dbang bskur ba// lhar bskyed chu dang cod pan dang // rdo rje dril bu ming dang ni// brtul zhugs rjes gnang gzengs bstod dang // lung bstan dbugs dbyung la sogs pa// cho ga mthong bas shes par bya// gson po'i las ni yongs rdzogs nas// gal te shi la phan 'dogs na// ro'am rus pa gos la ni// sku yi sngags kyis btab pa yi// chu mchog gis ni bkru dang gtor// de nas de la gnas pa yi// gnod pa'i bgegs rnams bsal ba ni// shin tu khros pa'i 'jam dpal du// bdag nyid rab tu bsams nas ni// gshin rje gshed dam bdud rtsi yi// gsang sngags drag po rab bzlas pa'i// yungs kar rdo rjer bsams nas ni// de la lan gsum rab tu brab// de nas de yi bgegs bral la// snying ga'i 'dod pa'i rgyal po yis// bar do'i shes pa dgug par bya// a la sogs pa'i sa bon gyis// ye shes sems dpa' rab bskyed la// sems bskyed sdom bzung la sogs dang // dkyil 'khor du ni gzhug pa rnams// gson po'i tshul bzhin byas nas su// dbang bskur ba yang rim bzhin bya// rnam par dag pa de yi ni// lte ba snying ga lkog ma dang // spyi bo rnams ni rim bzhin du// shes rab 'khor lo gdags bya ste// lte bar shes rab 'khor lo ni// mu khyud bzhi dang rtsibs bcu gnyis// mu khyud bzhi la sngags bzhi ni// sngar bzhin dgod par shes par bya// rtsibs la'ang dbyangs yig bcu gnyis te// lte bar a yig bsam pa'o// snying ga mgrin pa spyi bo yang // de bzhin bsam pa byas nas ni// spro dang bsdu ba'i 'od kyis ni// de yi lus kun khyab par bsam// de la sogs pa'i gzugs rten no// sbyin sreg tu ni dbul bar bya// de yang // thabs dang dgang gzar blugs gzar rdzas// shing dang sgrub pa po dang snod// rdzas bsang dgod dang me blang dang // bsang gtor dang ni me sbar dang // ku sha dgram dang gnas pa dang // me bskyed pa dang spyan drang sogs// srung skud bcing dang mchod pa dang // zhabs bsil sgrub dang dbang bskur dang // dam tshig bsgo dang mchod yon dang // bsang gtor 'thor 'thung sreg blugs dang // me bsang brtag dang dgang blugs dang // kun bsregs bsang dang lha dgod dang // bsdus dang bstod dang dgug pa dang // sngon bzhin phyag rgyas dbang bskur dang // mchod dang mchod yon 'thor 'thung bsang // dgang blugs cig shos las bskul dang // lha rnams gzi byin bskyed pa dang // me lha dgang blugs mchod yon bcas// bsang gtor sogs dang gshegs gsol ba// cho ga ji ltar mthong ba yi// gang na las kyi cho ga med// de ni spyi yi cho ga las// rgyas pa'i cho ga sngags pas bstan// de shes pa la nyes pa bral// de ltar byed pa'i slob dpon ni// rdo rje 'dzin dang 'dra bar 'gyur// dkyil 'khor sngon bzhin mchod pa dang // yi ge brgya pa brjod pa dang // bzod pa gsol dang bsngo ba dang // phyag rgya dgrol ba'i rim pa bya// oM khyod kyis sems can don kun mdzad// rjes su mthun pa'i dngos grub stsol// sangs rgyas yul du gshegs nas kyang // slar yang 'byon par mdzad du gsol// oM badzra muH/ 'phags pa 'jam dpal gyis khyab pa'i// bsdus dang rgyas pa'i cho ga ni// thun mong thun mong min par sbyar// nongs pa mkhas rnams bzod par mdzod// gsang bar 'os pa sba ba'i phyir// bsdus dang rgyas pa'i cho ga byas// 'di las dge ba ci thob pa// 'gro kun 'jam pa'i dbyangs thob shog // 'phags pa 'jam dpal rigs bsdus pa dang phye ba'i cho ga yid bzhin nor bu zhes bya ba slob dpon zla bzangs grags pas mdzad pa rdzogs so// // kha che'i mkhan po paN+Di ta ma hA dz+nyA na dang / lo tsA ba dge slong tshul khrims gzhon nus bsgyur cing zhus te gtan la phab pa'o// 