@##// rgya gar skad du/ badzra ba ti rA dza tuN+DA+e sA d+ha naM nA ma/ bod skad du/ nam mkha'i lding gi rgyal po rdo rje sgrub pa'i thabs zhes bya ba/ gnod sbyin gyi sde dpon chen po lag na rdo rje drag po la phyag 'tshal lo// re zhig dang por dben pa'i gnas su/ rig pa 'dzin pa des khrus bgyis te gtsang mar bgyis la/ gos gsar ba bgos// dam tshig dang sdom pa la gnas shing // gtsang sbra'i spyod pa dang bcas pas maN+Dal ba'i rnam lngas byugs la spos kyi dkyil 'khor bgyis te/ bcom ldan 'das shAkya thub pa'i gzugs sam/ mchod rten sku gdung dang bcas pa dkyil 'khor de'i dbus su bzhag ste/ spos chab kyis bkru bar bya'o// me tog dang bdug pa la sogs te/ mchod rdzas rnams bshams la stan bde ba la 'dug ste/ dang por byang chub mchog tu sems bskyed la de'i rang bzhin a las zla ba'i steng du hUM yongs su bsam par bya'o// de'i 'od zer gyis bla ma dang lhag pa'i lha dang sangs rgyas dang byang chub sems dpa' rnams mdun du bkug ste/ phyag btsal ba dang / mchod cing bshags pa dang / rjes su yi rang zhing chos kyi 'khor lo bskor ba dang / mya ngan las mi 'da' bar gsol ba gdab pa dang / de dag dge ba'i rtsa ba bsngos te gshegs su gso// tshangs ba'i gnas bzhi bsgom par bya'o// de nas bcom ldan 'das kyi sku mtshan dang dpe byad ldan par bskyed la/ snying rje dang byams pa dang / btang snyoms chen po'i ngang gis sngags 'di brjod par bya'o// na mo b+ha ga ba te/ shAkya mu na ye/ ta thA ga tA ya/ tar+ya thA/ b+hu dza sa ma ye/ b+hu dze ta thA b+hu dze/ pra ba ra b+hu dze/ sa man+ta a ka b+hu dza/ tu ru tu ru swA hA/ sa ma ya pA lA ya swA hA/ klu mi bgrungs pa dam tshig mi 'tshal ba rnams slar bzlog cing bskrad pa'i phyir lan bdun brjod do// swA b+hA ba bi shud+d+hAHsarba d+har+m+maHswa b+hA ba bi shud+d+honyaha zhes brjod pas de nyid kyi ngang las badzra ba ti ga ru Da zhes rnam pa dang bcas te hUM ngo bor gnas pa las de nyid yongs su gyur pa las/ rin po che 'bar ba hUM gis mtshan pa/ 'od zer gyi phreng ba rnam par 'khrugs par gyur/ de dag yongs su gyur pa las ra dzi sri dza hUM zhes pas nam mkha' lding gi rgyal po gser gyi 'dab ma can/ rdo rje'i mchu can bdag nyid chen po'i lus 'bar ba rdo rje'i rang bzhin/ khro bo 'jigs su rung ba rtsal can/ rin po che tha dad pa sna tshogs dang / mu tig dang / man shel dang / gser gyis spras pa'i rgyan mgo la thogs pa/ gser gyis bklubs pa/ dregs pa'i gzugs 'gying bas blta ba/ klu chen po brgyad gdan du bcas pa/ klu mgo dgu pa rgyan du byas pa/ klu mgo gsum pa g.yas na thogs pa/ nor bu rin po che'i dbyig pa g.yon na thogs pa/ lus thams cad rdo rje 'bar ba gser gyi rang bzhin gshog pa'i 'dab ma brkyang bas klu rigs dbang du sdud pa/ g.yog 'khor nam mkha' lding gi tshogs kyis bskor ba cig tu bsam par bya'o// de nas nam mkha' lding gi rgyal po'i phyag rgya bcas te/ oM su pra tiSh+Tha badzra dun ti mi li mi li swA hA/ de nas brtan par byas te lus bsrung bar bya'o/ de dang 'dra ba'i nam mkha' lding gi rgyal po 'khor dang bcas pa spyan drangs la/ yang dag par mchod cing bstod la de nyid kyi rten la bstim par bya'o// de nas ji ltar skyo bar ma gyur gyi bar du spro ba dang / bsdu ba'i rim pa bya'o// de nyid gsal bar ma gyur na skyon spangs pa'i bzlas pa bya'o// oM badzra ba ti ga ru Da be ge ta hUM hUM dza dza rA sri dza hUM phaT ces nyin gcig bzhin sngags stong ngam khri brjod do// nam lus kyis mi thub par skyo bar 'gyur ba'i tshe kha zas dkar po bza' bar bya ste/ yang khrus byas la bsgrub par bya'o// gu gul gyi dud pas bdug go// me tog dang / bdug pa dang / yon chab dang / mar me dang / bshos gtsang la sogs te/ gtor ma'i rdzas ci 'byor pas mchod cing // yang dag par bstod nas nyan la/ dge ba dang mi dge ba ston par 'gyur zhing las thams cad 'grub par 'gyur la/ mchog dang thun mong thams cad sbyin par 'gyur ro// ci bsgo ba des byed par 'gyur ro// grub nas kyang rtag tu mchod par bya'o// nam mkha' lding gi rgyal po sngon du bsnyen pa'i cho ga slob dpon bIR+ya tsan+d+ra sa mdzad pa rdzogs so// 