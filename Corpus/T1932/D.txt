@##// rgya gar skad du/ At+yA dzi ta d+hA ra sA ts+tsha bi d+hi nA ma/ bod skad du/ 'phags ma gdugs dkar mo can gyi sA ts+tsha'i cho ga zhes bya ba/ 'phags ma gdugs dkar mo can la phyag 'tshal lo// dang po'i las can rnal 'byor pas// lus ngag sgrib pa sbyang ba dang // khyad par bsgrub pa'i las brtson pas// tsha tsha bya ba'i rim pa bstan// dang po yid dang mthun pa'i sa phyogs su thang bu bstar bar bya ste/ de ru spos dang bdud rtsi 'khyil pa'i sngags sam/ thams cad 'joms pa'i sngags zlos shing // gtor bas mi gtsang ba'i tshogs thams cad byang ste rin po che'i sa gzhir gyur par bsam/ bgegs yod pa kun rang rang gi gnas su dengs par bya ste bka' bsgo ba yang bya'o// de nas dri bzang po la sogs pa'i chus skyang nu la byas/ me tog sil ma dpag tu med pa bkram la/ mchod pa la sogs pa'i yo byad kun tshogs par bya ste/ gnas khang dang mchod pa la sogs pa'i bya ba'o// de nas bla mas khrus dang gtsang sbra bya ste/ sngon du 'gro ba'i cho ga rdzogs pas 'phags ma gdugs dkar can du bsam ste/ tsha tsha'i sa brko ba der brtag pa dang / oM AHhUM zhes pa'am/ bkra shis pa'i phyag rgya'i lha mos gang bar byin gyis brlab/ thams cad 'joms pa'i sngags kyis bgegs bskrad pa dang / lha mo legs ldan la gtor ma byin la gsol ba gdab pa dang / sa bdag la gtor ma byin la bka' bsgo ba bya ste/ de nas ji tsam brko ba'i sa de la seng ldeng la sogs pa'i phur bus phyogs bzhir btab ste/ de yang stod legs ldan nam/ lha mo bdud rtsi 'khyil pa la smad phur par 'dug par bskyed la/ byin gyis brlabs la oM badzra kI li kI la ya/ sarba duSh+TAM hUM phaT ces lan gsum bzlas la gdab bo// de nas bu mo gtsang mas bkal ba'i tshon skud rnam pa lnga rigs lnga'i rnam pa'am/ rin chen lnga'i rang bzhin du bsams la/ oM badzra sU tra sa ma ya hUM phaT ces bya ste/ phur pa'i mtha' ma tshon skud kyis bskor la rang gi rkang pa gar gzhag par rdo rjer lam lam song bar bsam mo// yang na sngags de thams cad rtsa ba'i sngags kyis bya'o// de nas thams cad 'joms pa'i sngags zlos shing yungs kar gyis gtor ro// de nas sa gzhi de rin po cher gyur bar bsams la rang ji tsam 'dod pa brkos te/ de'i sngags kyang oM badzra kha na kha na ya hUM phaT ces bya'o// de nas phur bu dang tshon skud bsdus 'o mas bskus te gzhag go// sa blang ba'i cho ga'o// de nas blangs pa rnams stegs bu la sogs par bzhag las brdung ba'i las bya ste/ sngags kyang oM badzra mung+ga ra A ko Ta ya A ko Ta ya hUM phaT ces brjod cing rdo rje'i tho bas brdung ngo // de nas spos chu la sogs pa'i chu la oM a mr-i te hUM phaT ces bzlas la/ spos chu dmigs pa las a dkar por bsam/ de las zla ba'i dkyil 'khor de'i 'od kyis spos chu thams cad khyab ste/ bdud rtsir gyur par bsams te sbru'o// de'i sngags oM badzra pra ma rda ya pra marda ya hUM phaT ces byas la sbru'o// de nas 'jim pa de bdud rtsi thab sbyor gyi phyag rgya bcas la sngags 'di brjod de/ oM suk+Sh+me suk+Sh+me mu ga te/ shAn+te dAn+te/ nir ku li/ ni ra ba ra Ni/ sarba b+hU ta b+ha yA nu ga te/ ya ba de ya sho dzi ni/ d+harma d+hA tu gar+b+he/ d+harma rA dza ya ba shi he/ sarba bud+d+hA ya/ a d+hiSh+ThA nA ya/ a d+hiSh+ThA te swA hA/ zhes brjod pas rang gi thugs las ye shes lnga'i 'od zer 'phros pas khams gsum sems can 'phags ma gdugs dkar mo can du byas/ tshur la rig sngags la sogs sangs rgyas mchod pas 'jim pa la thim/ zhu nas khyab pas rin po che rnam pa lnga'i rang bzhin du gyur par bsam ste stegs bu la gzhag go// de ni 'jim pa'i bya ba'o// de nas 'bi 'bi bya ste/ de yang oM badzra badzrod b+ha ba ya swA hA/ zhes zlos shing bya'o// de nas rang gi thugs ka nas 'od zer 'phros sems can gyi sgrib pa gsum sbyangs/ 'phags ma gdugs dkar can du byas/ 'phags pa mchod/ 'dus pas 'bi 'bi la thim pas ye shes lnga'i rang bzhin gyi shel sgong dag pa'i rnam pa'i gzhal yas khang du bsams te/ de'i nang du yang gdan pad+ma dang seng ge las 'phags ma gdugs dkar can dang phyag rgya'i lha mo la sogs pa bskyed de/ 'di cho ga gsum gyis bskyed do// de nas oM las ye shes kyi 'od phyung la gzhal yas khang du byas te/ gdan nas lha rdzogs pa'i bar gyi dkyil 'khor bskyed/ ye shes pa gzhug // dzaHhUM baM hoHzhes pas so// de nas rang gis kyang sbyang ba la sogs pa bya'o// de nas 'bi 'bi rnams su oM a na le dang phyag rgya'i sngags sam sa bon rnams kyang gzhug// gzhan srog shing brtan pa'i gzungs la sogs pa ci rigs par gzhug // rten 'brel dang dri ma med pa la sogs pa yang gzhug go// de la mchod pa dang bstod pa la sogs pa yang rgyas par bya'o// de nas oM d+harma d+hA tu gar+b+he dz+wa la swA hA zhes brjod la/ de las lha mo rnams bskul nas slar yang gzhug ste sangs rgyas dpag tu med pa rdul dang mnyam pas bdag dang sems can sbyangs te gzhug par bya'o// de nas mar byug pa ni oM a ra dze pi ra dze swA hA/ zhes brjod la/ byang chub kyi sems kyis bsgom par bsam mo// de ni 'bi 'bi bya ba'o// thabs dang shes rab 'brel pa las chos kyi dbyings rnam par dag par bzhugs par bsams te skol phor du bcug la/ oM badzra d+harma d+hA tu gar+b+he swA hA zhes bya'o// de nas skol phor shes rab lag pa thabs su bsams te/ brdung ba ni de ni gnyis su med par bsrub par bsams te/ oM badzra mung+ga ra A ko Ta ya hUM zhes pa'am/ rten 'brel lam/ snying po'am/ nye snying la sogs zlos shing gdab bo// de nas chos kyi sku las sprul sku gnyis kyis sems can gyi don byed par chos kyi dbyings las 'byung bar bsam ste/ oM badzra d+harmA d+ha re swA hA/ zhes brjod la 'byung ngo // de nas oM sarba ta thA ga ta kA ya ma hA su kha badzra su ra ta sa ma ya s+t+waM/ de las gzugs sku gnyis byung bas 'gro ba thams cad kyi don bsam gyis mi khyab pa byed par bsam mo// de nas gzugs skus ji ltar rigs pa ste/ longs skus dag pa'i sems can gyi don byed par bsam ste/ oM sarba ta thA ga ta saM b+ho ka sa ma ya s+t+waM zhes bya'o// sbrul skus ma dag pa dang po'i las can la sogs pa'i don byed par bsams la/ oM sarba ta thA ga ta ni rma Na kA ya sa ma ya s+t+waM zhes bya'o// de ni tsha tsha gdab pa'o// de nas sku gsum gyi ngo bo dang rang don ni gzhung mangs kyis dogs pas ma bris so// de la ye shes pa bstim pa dang mchod pa la sogs pa yang bya'o// de nas oM badzra phru shi swA hA/ zhes pas srog shing gzugs par bya'o// de nas sems can shes bcu ldan gyur cig // bstan pa yun rings gnas par shog // sems can lhag bsam dag pa yis// kun bzang smon lam 'jug par shog // ces bya'o// de nas oM pra marda na ye swA hA/ zhes bya ste/ 'khor lo gsum bskon la/ khams gsum sems can ma lus pa// stobs dang ma 'dres chos dang ni/ dran pa nyer gzhag rnam thar brgyad// ye shes bzhi sogs ldan gyur shog // ces bya'o// oM pa da ka laM pa swA hA/ zhes brjod la dar gyi cod pan phul la/ sems can rnams ni ma lus pas// bde bar gshegs pa'i sku gzugs la// dar dang lhab lhub la sogs pa/ byang chub bar du mchod par shog // ces bya'o// de nas oM pa da ka swA hA/ zhes bya ste/ ba dan phul la/ sems can rnams ni ma lus las// phyogs bcur bstan pa'i ba dan gyis// 'tshe ba med cing chos ldan pas// grags pas rgyas par 'gengs par shog // ces bya'o de nas oM kum+b+hi ra d+h+wa dza swA hA zhes bya ste/ chu srin gyi rgyal mtshan phul la/ 'khor ba ma stong bar du ni// bdud bzhi dag las legs rgyal nas// ston pa'i bstan pa zab mo dag // mi nub rgyal mtshan thob par shog // ces bya'o// de nas oM pra ma na ye swA hA/ zhes pas gdugs phul la/ khams gsum sems can ma lus pa// nyon mongs tshad pas gdung ba la// thugs rje byang chub sems kyi gdugs// phub pas bde bas tshim gyur shog // ces bya'o// de nas oM rat+na mA le traM zhes pas me tog phul la/ yang na na maHshrI ya d+ha nu ga ta pra tiSh+Tha ta puSh+pa ko ta no ta thA ga tA ar+ha te samyaka saM bud+d+hA ya/ tar+ya thA/ oM puSh+pe swA hA zhes bya ba ste/ 'khor ba'i sems can ma lus kun// mtshan dang dpe byad rdzogs thob nas// blta bas mi ngoms gzugs kyis ni// sems can don rnams rdzogs byed shog // ces bya'o// de nas oM su na d+ha re dza ye swA hA/ zhes byas te gdan phul la/ sems can ma lus sangs rgyas te// stobs bcu ldan pa glang po'i gdan// mi 'jigs seng ge'i gdan dang ldan// rdzu 'phrul rkang pa rta yi gdan// dbang bcu thob pa rma bya'i gdan// thogs med shugs ldan mkha' lding gdan// 'dod dgu 'byung ba rin chen gdan// skyon gyis ma gos pad+ma'i gdan// rang bzhin 'od gsal nyi zla'i gdan// gdan rnams myur du thob par shog // ces bya'o// de nas oM d+ha ra d+ha ra mi li dza le swA hA/ zhes gzhal yas khang du gshegs su gsol lo// ji ltar chos dbyings dag pa yi// gnas su bsam shes bzhud pa ltar// bdag sogs sems can thams cad kyang // dag pa'i gnas su gshegs gyur cig // de nas oM su pra tiSh+Tha badzre swA hA/ zhes bzhugs su gsol te/ rin chen gzhal yas chos dbyings su// sems can don du brtser dgongs la// ji srid sems can byang chub bar// de srid du ni bzhugs par mdzod// ces bya'o// de nas oM badzra d+hA tu sha ri ma tiSh+Thi hUM a b+hi Shiny+tsa mAM zhes brjod la/ dbang bskur te rigs kyi bdag pos dbu brgyan par bya'o// de ni brtan par bya ba'i cho ga yin no// des ni phun sum tshogs pa'i cho ga'o// de nas slob dpon byang chub sems// ldan pas tshigs bcad brjod bya ste// bla med sangs rgyas bdag la dgongs// sems can thams cad dbugs dbyung zhing // bdud dang phyir rgol log 'dren tshogs// thams cad pham byas bde la dgod// sems can nying mtshams sbyor ba yi// nyon mongs ma lus sbyang bar bya// nga rgyal ri ni gzhom bya zhing // skye ba'i ljon shing gcad par bya// 'chi bdag srin po brlag bya ste// ma rig pa yi mun pa bsal// lta log yang dag lta la dgod// las kyi chu klung bskam par bya// srid pa'i rgya mtsho yang bskam ste// chos sgron spar zhing byang chub lam// bstan par byas te bzod des byos// 'dod chags me dang zhe sdang mtshon// phrag dog 'tshub ma ser sna bdud// 'jig tshogs bdag gis gzhom par bgyi// sems can bde ba bla med kyis// byang chub lam la rab dgod phyir// bdag gi sdig bral mthun pa yi// dngos grub sna tshogs bdag la stsol// de nas dkyil 'khor du byas pa'am/ yang na mchod rten bum par gdugs dkar can dmigs pa de las 'od zer 'phros pas phyag la sogs pa'i lha mos 'jig rten gyi khams khengs par bya ste/ de dag gi sgrib pa gsum ma lus par dag par bya ste thams cad lha mo'i rang bzhin du byas la/ sku gsung thugs rdo rje'i ngo bor dag par bya ste/ oM sarba ta thA ga ta kA ya wa k+tsit+ta ma hA sa ma ya s+t+waM zhes bstan par bya'o// dung phor du dri chab la sogs pa blugs te/ lag pas bzung la a las zla ba'i rnam pa las 'od zer gyis yon chab bdud rtsir bsams la/ gtso mo nas 'khor la sogs pa'i snying po bzlas te dbul lo// de'i sngags/ oM a mr-i ta ar+g+haM pra tIts+tsha swA hA/ zhes lan gsum du spyi bor bzhag la dgang // der ye shes sems dpa' spyan dras te dbang bskur bar bsam mo// de nas mchod pa lnga yang rang rang gi sngags kyis dbul/ sgeg mo la sogs pa brgyad kyis kyang mchod de/ 'dir gzhung mangs kyis dogs pas ma bris so// mchod pa bsang ba dang sbyang ba ni/ oM sarba pU dza pu Sh+pe swA hA/ zhes pas sbyang ngo // de nas rdo rje dril bu dang ldan pas bstod pa bya ste/ de yang dang po spyir yang bstod pa ni/ 'gro ba rgyud lnga'i 'khor lo'i dkyil 'khor du// sdug bsngal 'khrul 'khor gzir ba'i 'gro gzigs nas// thugs rjes sdug bsngal 'khrul 'khor 'joms mdzad pa// thugs rje'i mnga' bdag khyod la phyag 'tshal lo// sems can smin cing grol bar mdzad pa'i phyir// sems can khams na bzhugs shing spyod gyur kyang // chags pas mi gos pad+ma ltar dag pa// 'dod chags dag pa'i bdag nyid khyod la 'dud// sems can 'khor ba'i rgya mtshor nub pa la// thugs rjes thabs dang shes rab grur zhugs nas// zhi ba rin chen mchog gling skyel mdzad pa// kun gyi ded dpon lha mo khyod la 'dud// sems can bkren pa chos kyis phongs gyur pas// ma rig thibs po'i nang du song ba rnams// 'phags pa'i nor bdun dag gis tshim mdzad pa// ye shes sgron ma'i lha mo khyod la bstod// sems can las kyi chu bos 'bad pa rnams// dam chos bdud rtsi'i zam pas sgrol mdzad pa// 'phags lam yan lag brgyad la 'god mdzad pa// gsung gi mnga' bdag lha mo khyod la bstod// ces pa dang / yang slob dpon tsan+d+ra go mis bstod pa'i srid gsum ston pa lha dang mi yis mchod 'os la sogs pas kyang bstod pa bya ste/ de nas yon bdag 'khor dang bcas pa la bsams pas smon lam rgya chen po btab ste/ bdag sogs sems can skal ldan 'di rnams kyis// chos kyi sku yi gzugs brnyan bzhengs pas ni// dge tshogs ma lus ci yod mdun byas te// rdzogs pa'i sangs rgyas lha mo thob par shog // 'khor los sgyur rgyal mchog gi lus thob shog // phun sum tshogs pa'i zhing du skye bar shog // tshe 'di nad dang gnod pa dang // 'byung po 'khrugs dang gdon kun zhi gyur shog // ces bya'o// shar phyogs su gzungs tshar gcig gam/ gnyis sam gsum la sogs pa nye bar bshad pa ltar bklag // rgyas par byed na/ dkyil 'khor bzhengs pa'i byang du slob ma 'dug la/ bkra shis kyi dbang la sogs pa bskur bar bya'o// de nas bsdu gshegs gtor ma btang ba kun bya/ khyad par du legs ldan gyi mchod pa bya'o// de nas dge 'dun gyi mchod ston la sogs pa kun bya'o// tsha tsha'i cho ga 'di byas pas// khams gsum ma lus sems can kun// lha mo nyid dang skal mnyam nas// gdul bya'i don la myur brtson shog // tsha tsha'i bya ba slob dpon pad+ma'i lcags kyus mdzad pa rdzogs so// // zangs dkar lo tsA bas tho ling gi gtsug lag khang du bsgyur ba'o// 