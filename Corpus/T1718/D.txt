@##// rgya gar skad du/ ga Na tsakra nA ma/ bod skad du/ tshogs kyi 'khor lo zhes bya ba/ gos sngon can la phyag 'tshal lo// gdug pa 'dul byed rdo rje can// de la rtag tu phyag 'tshal te// tshogs gnyis yongs su rdzogs bya'i phyir// tshogs kyi cho ga bshad par bya// gnas khang dben zhing nyams dga' bar// phyag dar chag chag byas nas ni// dkyil 'khor yang ni rab bzhengs la// yang na maN+Dal sngon por bya// gdugs dang ba dan la sogs dbul// rdo rje can gyi rten rnams dgram// mchod pa lnga dang ldan par bya// gtor tshogs rnams kyang bzang du bsham// bdag nyid yi dam lhar ni bskyed// mig gnyis dag tu nyi zla bsgom// de steng hUM ni bsam par bya// phyogs rnams kun tu bltas pas bsreg // de nas gnas ni bsrung bya'i phyir/ oM sum+b+ta ni sum+b+ha hUM hUM phaT/ shar gyi phyogs su rab 'phros pas// rdo rje rigs kyi khro bo ste// sku mdog dkar la 'jigs pa'i gzugs// phyag na mtshon cha sna tshogs thogs// dpag tu med pas gang bar bskyed// oM gr-ih+Na gr-ih+Na hUM hUM phaT/ rin chen rigs kyi khro bo ste// sku mdog ser la 'jigs pa'i gzugs// phyag na mtshon cha sna tshogs thogs// dpag tu med pas gang bar bskyed// oM gr-ih+NA pa ya gr-ih+NA pa ya hUM hUM phaT/ pad+ma rigs kyi khro bo ste// sku mdog dmar la 'jigs pa'i gzugs// phyag na mtshon cha sna tshogs thogs// dpag tu med pas gang bar bskyed// oM A na ya ho b+ha ga wAn bid+yA rA dza hUM hUM phaT/ las kyi rigs kyi khro bo ste// sku mdog sngo la 'jigs pa'i gzugs// phyag na mtshon cha sna tshogs thogs// dpag tu med pas gang bar bskyed// phyogs gsum spros pa shes par bya// rdo rje gur dang ra ba gsum// de la me dpung 'bar ba bskyed// de nas mgron rnams spyan drangs la// bdun po yongs su dag par bya// de nas gtor ma gtor chog bzhin// rgyas par rab tu dbul bar bya// de nas tshogs la bgegs bskrad la// gtor ma byin gyis brlab pa ni// de nas tshogs bdag bkod pa ni// tshogs rje tshogs kyi bdag po ni// bcom ldan rdo rje gos sngon can// tshogs kyi bdag po bzhugs su gsol// dus gsum bla ma rnams dang ni// jo bo dkon mchog gsum po dang // bstan pa srung ba'i chos skyong dang // dpal mgon bdun cu rtsa gnyis sogs// tshogs kyi bdag por bzhugs su gsol// de nas tshogs ni dbul ba ni// dus gsum bla ma rnams dang ni// yi dam lha tshogs 'khor bcas la// tshogs kyi mchod pa dbul lags na// thugs rje cher dgongs dngos grub stsol// a la la ste mchod pa bzhes// lha rnams 'dul phyir gos dkar can// sku yi dkyil 'khor 'khor bcas la// lha srin 'dul phyir gos dmar can// gsung gi dkyil 'khor 'khor bcas la// klu rnams 'dul phyir gos sngon can// thugs kyi dkyil 'khor 'khor bcas la// bla med dkon mchog gsum po la// bstan pa srung ba'i chos skyong la// lhag ma yul bdag rnams la sbyin// de nas tshogs la longs spyod pa// lhag ma 'byung po'i gtor ma gtong // glu dang gar dang bskor ba sogs// mchod pa rnam pa sna tshogs dbul// de nas mjug gi las rnams su// mchod bstod yi ge brgya pas bshags// bzod par gsol zhes gshegs pa ni// gang yang bdag blo gti mug pas// legs spyad 'di la nyes pa gang // de kun mgon pos bzod par mdzod// gtso bo nus pa ma mchis shing // ma tshang ba dang ma chog pa// de kun mgon pos bzod par mdzod// hUM khyed kyis sems can don kun mdzad// rjes su mthun pa'i dngos grub stsol// nyid kyi yul du gshegs su gsol// nyid kyi yul du gshegs nas kyang // thugs kyis brtse bar slar dgongs la// slar yang byon par mdzad du gsol// badzra muHyis gshegs su gsol// tshogs kyi 'khor lo'i cho ga grub pa thob pa'i slob dpon 'gro bzangs snying pos mdzad pa rdzogs so// 