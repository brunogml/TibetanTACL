rgya gar skad du/ ma hA yak+Sha se nA pa ta ye nI lAm+ba ra d+ha ra badzra pA Ni ma hA ga na bi d+hiH/ bod skad du/ gnod sbyin gyi sde dpon chen po lag na rdo rje gos sngon po can gyi sbyor ka chen po'i cho ga / bcom ldan 'das phyag na rdo rje gos sngon po can la phyag 'tshal lo// dus gsum bde gshegs thams cad kyis// rig sngags gsang sngags bdag po ru// dbang bskur 'byung po tshar gcod pa// gsang sngags sdud mdzad khyod phyag 'tshal// bcom ldan phyag na rdo rje yi// rgyud rnams ma lus kun dang ni// rnal 'byor pha rgyud ma rgyud kyi// rnal 'byor chen po'i rgyud dang ni// rnal 'byor rgyud dang spyod pa'i rgyud// rgyud rnams kun dang mi 'gal phyir// man ngag cung zad dran pa 'di// blo dman bsgrub pa'i don du ni// rnal 'byor cha rkyen bstan par bya// sbyor ba'i rim pa dpag med kyang // sgrub pa po yi don slad du// dgos pa bsdus pa bstan pa 'di// sgrub po slob dpon dang bral na// sbyor ba 'di rnams bstan par gsungs// de la sbyor ba rim bzhin bstan// dang po tshogs gnyis rdzogs bya'i phyir// bdag nyid skad cig lhar sprul la// snying gar zla ba'i maN+Dal bsam// hUM gi 'od zer 'phros pa las// sgrib pa sbyangs nas phyi nang gsal// mdun du zla ba'i gzugs brnyan dang // pad+ma'i gzugs brnyan gsum mam gcig // la la gzhal yas sprul par 'dod// de ru dkyil 'khor bsam pa dang // bsod nams don phyir spyan drangs bstim// bla ma sbyang sogs byas nas kyang // gzhan sogs man ngag bzhin du bya// phyag 'tshal phyi nang gsang bas mchod// mtshams med mi dge sdom nyams nas// rtsa ba'i dam tshig nyams pa kun// sgyu ma'i sems kyis bshags par bya// dge ba kun la rjes yi rang // chos kyi 'khor lo bskor bar bskul// mya ngan mi 'da' gsol ba 'debs// rdo rje can la skyabs su mchi// rdo rje rnams la lus 'bul lo// bsod nams ci bsags thams cad kun// byang chub chen por bsngo bar bya// tshad med bzhi yang bsgom par bya// de nas phyi nang snod bcud kun// stong pa nyid du bsgom par bya// de nas nam mkha'i chos 'byung la// yi ge cho 'phrul 'phros pa las// 'byung ba'i dkyil 'khor rim bzhin bskyed// de yi steng du ri rab bskyed// de steng rdo rje rgya gram la// 'khor lo rtsibs bcu 'bar bas mtshan// zla ba'i steng du gnod mdzes sprul// yi ge hUM gi 'phro 'du las// khro bo bcu sprul hUM bzhi yi// gsang sngags bzlas nas bka' bsgo bya// khro bo sprul pas bgegs rnams bkug // yang sgo sku gsung thugs kyi ni// phur bu'i sngags brjod tho bas brdung // bsregs nas nam mkha' nyid du 'gyur// de nas hUM gi 'phro 'du yis// rdo rje gur dang ra bar 'gyur// yi ge b+h+rUM gyi 'phro 'du las// gnod mdzes 'od du zhu nas kyang // gzhal yas khang ni mdzes par gyur// de steng pad+ma 'dab brgyad gdan// rang gi sems kyi cho 'phrul las// zla ba'i dkyil 'khor chen po la// yi ge A lis mtshan par bya// nyi ma'i dkyil 'khor chen po la// yi ge kA lis mtshan par bya// hUM las rdo rje de nyid mtshan// byin rlabs bsdus nas 'od du zhu// de las sku ni bskyed par bya// pad+ma dbus kyi lte ba la// bcom ldan rdo rje gos sngon can// shar gyi pad+ma'i 'dab ma la// khro bo rnam par rgyal ba bskyed// lho yi pad+ma'i 'dab ma la// bcom ldan mgon po nag po bskyed// nub kyi pad+ma'i 'dab ma la// lus ngan rgyal po bskyed par bya// byang gi pad+ma'i 'dab ma la// bdud rtsi 'khyil pa bskyed par bya// byang shar du ni gnod sbyin bskyed// shar lho ru ni ro langs ma// lho nub rdo rje mkha' 'gro ma// nub byang du ni 'jigs byed ma// mtshams rnams su ni lha mo bzhi// 'od skyed ma dang yid 'phrog ma// kun bzang ma dang glu sgra ma// shar gyi sgo ru srog gcod ma// lho yi sgo ru dbugs rngub ma// nub kyi phyogs su khrag 'thung ma// byang gi phyogs su sha za ma// de ltar dkyil 'khor bskyed nas kyang // yi ge hUM gi 'od zer dang // sngags dang phyag rgya'i tshigs bcad sgras// rang bzhin dkyil 'khor spyan drangs la// mchod bstod byas nas dam tshig la// byin rlabs bstims te dbang bskur ro// de lta'i dkyil 'khor chen po la// thun bzhi thun brgyad par dag tu// bsgoms nas brtan par gyur pas na// las rnams gzhan nam rdzogs rim la// gzhug par bya ba kho na yin// 'khor lo chen po'i sbyor ka ste dang po'o// // bcom ldan rdo rje bsnams la phyag 'tshal lo// dkyil 'khor chen po mi nus pas// lha rnams so so kun la yang // rgyan gcig pa la sbyor ba bstan// dang po gtso bo'i sbyor ba ni// bdag nyid skad cig lhar sprul la// yi ge hUM gi man ngag sogs// rim pa bzhin du shes par bya// phyag 'tshal mchod cing bshags pa dang // rjes su yi rang bskul ba dang // gsol ba gdab cing skyabs su gsol// lus 'bul dge rtsa bsngo bar bya// tshad med bzhi bsgom stong nyid bsgom// stong pa'i ngang las yi ge hUM// de las phyag mtshan rdo rjer gyur// de nyid las ni sku bskyed do// sku mdog sngon po zhal gcig pa// mche ba gtsigs mdzad spyan mig bzlog // phyag g.yas rdo rje bsnams mdzad nas// phyag g.yon nam mkha' lding ni bsnams// g.yon brkyang g.yas bskum klu la shis// g.yas pa rdo rje bsnams mdzad nas// g.yon pa rtse gsum bsnams pa ni// gshin rje dag la shis par bstan// g.yas pa rdo rje gsor nas ni// g.yon pa dril bu bsgrags pa ni// gnod sbyin drag la shis par bstan// ye shes dkyil 'khor spyan drangs bstims// byin rlabs dbang bskur byas nas kyang // thun mtshams bzhir ni brtan par bsgom// gtso bo'i sbyor ka ste gnyis pa'o// // bcom ldan 'das rnam par rgyal ba la phyag 'tshal lo// skad cig lhar sprul thugs ka ru// nyi ma'i steng du hUM sogs rdzogs// phyag 'tshal mchod cing bshags par bya// rjes su yi rang la sogs bya// stong pa nyid du bsgoms nas kyang // stong pa'i ngang las cho 'phrul du// rdo rje pad+ma'i nyi zla'i steng // de steng hUM las rdo rjer gyur// rdo rje las ni sku bskyed do// khro chen khams gsum rnam rgyal ni// sku mdog dmar po dbu gsum pa// phyag drug dang po rdo rje'o// g.yon gyi dang po dgra sta'o// bar ma gnyis kyis 'ching byed pa// gung mo mthe bong ngos btud nas// gzhan rnams yongs su brkyang ba yin// de nyid snying gar bzung nas ni// de 'og g.yas pas zhags pa bsnams// g.yon pa ral gri bsnams pa'o// ye shes spyan drangs bstims nas kyang // byin rlabs dbang bskur byas nas ni// thun mtshams bzhi ru brtan par bsgoms// snying ga'i man ngag gsal nas kyang // lce ni rdo rjer byin gyis brlabs// bzlas brjod 'phros 'dus bsnyen pa bya// dus grangs mtshan ma thim pa dang // bsgrub pa gang 'dod brtsam par bya'o// rnam par rgyal ba'i sbyor ka ste gsum pa'o// // bcom ldan 'das dpal mgon po nag po la phyag 'tshal lo// skad cig lha ru sprul nas kyang // hUM gi man ngag rdzogs pa yis// phyag 'tshal mchod pa la sogs bya// stong pa nyid kyi ngang nyid las// rin chen gdan sogs rdzogs byas la// yi ge hUM las be con gyur// de nyid las ni sku rdzogs gyur// dpal ldan mgon po nag po ni// sku mdog nag po dud sprin 'dra// zhal gcig pa la phyag gnyis pa// g.yas pa tsan+dan bing chen bsnams// g.yon pa zhags pa bsnams pa'o// zhabs ni brkyang bskum tshul du bzhugs// ye shes mgon po spyan drangs bstim// byin rlabs dbang bskur la sogs bya// de ltar bstan nas bzlas brjod bya// mgon po mdun du spyan drangs nas// bzlas brjod la sogs rdzogs byas la// de nas sgrub pa brtsam par bya// mgon po las kyi sbyor ka ste bzhi pa'o// // lus ngan gsung mchog sprul la phyag 'tshal lo// skad cig lhar sprul hUM gis ni// spyan drangs la sogs rdzogs byas la// phyag 'tshal mchod pa la sogs bya// stong pa'i ngang las pad sogs gdan// yi ge hUM las mchod rten gyur// de nyid las ni sku bskyed do// lus ngan sku mdog ljang gu'o// zhal gcig phyag g.yas mchod rten bsnams// g.yon pa le'u le bsnams pa'o// ye shes spyan drangs bstims nas ni// byin gyis brlab cing dbang bskur ro// bzlas brjod bsnyen pa rdzogs nas ni// de nas sgrub pa brtsam par bya'o// lus ngan po'i sbyor ka ste lnga pa'o// // khro chen bdud rtsi 'khyil la phyag 'tshal lo// skad cig lhar sprul hUM gis ni// sbyor ba la sogs rdzogs par bya// de nas phyag 'tshal mchod sogs bya// stong pa'i ngang las rdo rje'i gdan// de steng hUM las rdo rje'o// de nyid las ni sku rdzogs gyur// khro chen bdud rtsi 'khyil pa sku sngon po// zhal gcig phyag gnyis brang du bsnol// zhabs gnyis brkyang bskum tshul du bzhugs// ye shes dkyil 'khor spyan drangs bstim// byin gyis brlab cing dbang bskur ro// bsnyen pa la sogs rdzogs nas ni// de nas bsgrub pa brtsam par bya'o// bdud rtsi 'khyil pa'i sbyor ka ste drug pa'o// // mkha' 'gro ma rnams la phyag 'tshal lo// gnod sbyin mkha' 'gro la sogs kyang // sprul pa dang ni rang rgyud kyi// man ngag rnams ni shes par bya// mdun du sprul dang bskyed pa ni// gtso bo'i dbang du bya ba dang // so so rang rang dbang du'o// de rnams cho ga la sogs kyang // man ngag bzhin du shes par bya'o// gnod sbyin kha dog dmar nag la// zhal gcig pa la phyag gnyis pa// g.yas g.yon gri gug cang te'u bsnams// ro langs ma ni sngo skya ste// zhal gcig pa la phyag gnyis pa// rdo rje lcags sgrog bzung nas ni// gung mo srin lag la sogs gsum po rnams// dam por bkug pas yongs su bsdams// mtheb mdzub bzhi rnams rab brkyang ste// spyi bor nges par bsnol nas bsdams// rdo rje mkha' 'gro mdog ser skya// phyag gnyis spyi bor sbyar nas su// me lce'i phreng ba yongs su 'dzin// 'jigs byed mdog ni sngo nag la// zhal gsum phyag drug zhabs gnyis pa// g.yas kyi dang po glang po bsnams// g.yon pa glang po'i pags pa bsnams// de 'og g.yas pa rdo rje bsnams// g.yon pa dgra sta bsnams pa'o// de 'og g.yas pa lcags kyu bsnams// g.yon pa mi mgo rlon pa bsnams// gnod sbyin mkha' 'gro de rnams kyang // gtso bo gos sngon la bskor lhan ne'i tshul// dkyil 'khor tshul gyis bsgom thabs dang // yang na so so re re dang // rje khol tshul du gnas nas kyang // las rnams kun la mngags pa dang // yang na sbyor thabs tshul gnas nas// gsang mchod 'bul zhing phyag rgya bsgrub// gnod sbyin mkha' 'gro ma'i sbyor ka steng bdun pa'o// // rdo rje lha mo rnams la phyag 'tshal lo// lha mo 'di rnams cho ga yang // mkha' 'gro bzhin du 'dir shes bya// 'od skyed ma zhal gcig phyag gnyis sku mdog dkar mo'o// phyag gnyis me tog bsnams pa'o// yid 'phrog ma zhal gcig phyag gnyis pa// sku mdog ser mo mdzes pa'i tshul// phyag gnyis dri yi spos phor bsnams// kun bzang ma zhal gcig phyag gnyis pa// sku mdog dmar mo mdzes pa'i tshul// phyag gnyis zhal zas ro brgya ldan pa bsnams// glu sgra can ni zhal gcig phyag gnyis pa// sku mdog sngon mo mdzes pa'i tshul// phyag gnyis sgra snyan gar gyis rol// lha mo 'di rnams kun la yang // dkyil 'khor las dang mchod pa'i tshul// gsum pa'i man ngag shes mod kyang // khyad par mchod pa'i tshul du bstan// mchod pa'i lha mo'i sbyor ka ste brgyad pa'o// // sgo ma bzhi la phyag 'tshal lo// sgo ma'i cho ga la sogs kyang // gong gi cho ga sbyor shes bya'o// srog gcod zhal gcig phyag gnyis pa// sku mdog mthing ga 'jigs pa'i tshul// phyag gnyis tho ba zhags pa bsnams// dbugs rngub ma zhal gcig phyag gnyis pa// sku mdog ser mo 'jigs pa'i tshul// phyag gnyis hom gzar zhags pa bsnams// khrag 'thung ma zhal gcig phyag gnyis pa// sku mdog dmar mo 'jigs pa'i gzugs// phyag gnyis gri gug zhags pa bsnams// sha za ma zhal gcig phyag gnyis pa// sku mdog sngon po 'jigs pa'i tshul// phyag gnyis rnon po zhags pa bsnams// khro mo 'di rnams spyad tshul yang // dkyil 'khor las sbyor ba'i tshul// khyad par gsad pa'i las la shis// sgo ma bzhi'i sbyor ka ste dgu pa'o// // bcom ldan 'das rdo rje bsnams pa la phyag 'tshal lo// rnal 'byor blo rnams rim pa yis// bsdus rgyas rim pa bstan par bya// pad+ma 'dab brgyad dkyil 'khor la// dbus dang 'dab brgyad lha dgu'o// phyi rim keng rus 'bar bas bskor// gru chad bzhi la lha mo bzhi po gnas// sgo rnams bzhi la sgo ma bzhi// 'di ni rnal 'byor rgyas pa'i tshad// rnal 'byor bsdus la mos pa yis// lha ni bcu gsum bsgom par bya// de las kyang ni bsdus 'dod na// lha ni dgu po bsgom par bya// de las kyang ni bsdus 'dod na// lnga dang gsum dang gnyis dang gcig // man ngag cho ga mthong bas bya// ma mthong bas ni dam tshig nyams// de dag thams cad kun la yang // tshogs bsag lha bskyed mkhas pas bya// bsdus rgyas kyi sbyor ka ste bcu pa'o// // bcom ldan 'das rdo rje bsnams pa la phyag 'tshal lo// lha rnams mchod pa'i rim pa ni// sha chen po las byung ba yi// dri mchog dud pa rgyun mi gcad// bde gshegs shangs la phul gyur pa// sku gsung thugs mchog mnyes gyur cig // sha chen bdug spos dbul ba'o// b+ha ga rang byung me tog 'di// yid 'ong nam mkha' khyab tsam du// bde gshegs dbu la phul ba yis// sku gsung thugs mchog mnyes gyur cig // rak+ta'i me tog dbul ba'o// tshil chen dur khrod ras las ni// ma rig mun sel sgron ma byung // bde gshegs spyan la phul gyur pas// sku gsung thugs mchog mnyes gyur cig // tshil chen mar me dbul ba'o// mtshan dang ldan pa'i ka pA lar// rdo rje dri chus bkang nas su// bde gshegs thugs la phul gyur pas// sku gsung thugs mchog mnyes gyur cig // rdo rje chu yis mchod pa'o// mtshan dang ldan pa'i ka pA lar// rdo rje dri chen gtams nas su// bde gshegs ljags la phul gyur pas// sku gsung thugs mchog mnyes gyur cig // dri chen lha bshos mchod pa'o// sil snyan rol mo dpag med rnams// yid 'ong mdzes par sprul nas su// bde gshegs snyan la phul gyur bas// sku gsung thugs mchog mnyes gyur cig // sgra dang rol mos mchod pa'o// rdo rje lha mo 'od skyed ma// rdo rje me tog bsnams nas ni// mdzes pa'i tshul gyis mchod phul na// mchod pa dam pa'i tshul gyis bzhes// rdo rje lha mo yid 'phrog ma// dri yi dung phor bsnams nas su// gser 'od bzhad pa'i tshul gyis su// mchod pa dam pa 'bul gyis bzhes// rdo rje lha mo kun bzang ma// zhal zas ro mchog bsnams nas su// dmar mo bzhad pa'i tshul gyis ni// mchod pa dam pa 'bul lo bzhes// rdo rje lha mo glu sgra can// sgra snyan gar gyi rol mo yis// 'od sngon 'phros pa'i bzhad tshul gyis// mchod pa dam pa 'bul lo bzhes// sgeg mo la sogs brgyad rnams kyang // rgyud rnams gzhan dang mthun pas na// de bzhin 'dir yang dbul bar bya// rdo rje glu rnams mdzes pa yis// bstun nas lha la mchod pa 'bul// mchod pa'i sbyor ka ste bcu gcig pa'o// // bcom ldan 'das rdo rje can la phyag 'tshal lo// lha rnams bstod pa'i rim pa ni// bcom ldan rdo rje gos sngon can// sku mdog sngon po 'jigs pa'i tshul// rdo rje stobs kyis 'byung po 'dul// rdo rje bsnams la phyag 'tshal bstod// rnam rgyal rdo rje khro bo ni// dbu gsum phyag drug 'jigs pa'i gzugs// sku mdog 'od dmar bgegs rnams bsreg // bdud las rgyal la phyag 'tshal bstod// dpal ldan mgon po nag po ni// nag po'i zhags pa 'dzin mdzad cing // tsan+dan bing gis thams cad 'joms// mthu chen khyod la phyag 'tshal bstod// lus ngan po ni rgyal po'i mchog // mchod pa'i rten gyis don rnams 'grub// ne'u le rin chen gter brtan bsnams// dgos 'dod skong la phyag 'tshal bstod// khro bo bdud rtsis bdud rnams 'joms// phyag rgya sdigs mdzub mdzad pa yis// sdang mig mi 'gyur zhe la gnon// 'od sngon po la phyag 'tshal bstod// gnod sbyin khro bo 'jigs pa'i gzugs// sku mdog dmar nag 'od zer can// gri gug 'bar bas gcod mdzad ma// cang te'u sgrogs la phyag 'tshal bstod// ro langs ma ni mthu mo che// sngo skya rdo rje lcags sgrog sdom// phyag rgya spyi bor bsnol mdzad ma// ro langs ma la phyag 'tshal bstod// rdo rje mkha' 'gro dpal 'bar ma// dmar skya me lce phreng ba 'dzin// rdo rje mes ni thams cad bsreg // rdo rje mkha' 'gro phyag 'tshal bstod// 'jigs byed ma ni thams cad 'joms// sngo nag zhal gsum phyag drug pa// phyag mtshan drug gis 'byung po 'dul// 'jigs byed ma la phyag 'tshal bstod// rdo rje lha mo 'od skyed ma// zhal gcig phyag gnyis sku mdog dkar// rdo rje me tog phyag na bsnams// 'od skyed ma la phyag 'tshal bstod// rdo rje lha mo yid 'phrog ma// zhal gcig phyag gnyis sku mdog ser// dri mchog dpag med phyag na bsnams// yid 'phrog ma la phyag 'tshal bstod// rdo rje lha mo kun bzang ma// zhal gcig phyag gnyis sku mdog dmar// zhal zas ro mchog brgya ldan bsnams// kun bzang ma la phyag 'tshal bstod// rdo rje lha mo glu sgra can// zhal gcig phyag gnyis sku mdog sngo// sgra snyan gar gyi rol pas gnas// glu sgra can la phyag 'tshal bstod// rdo rje khro mo srog gcod ma// zhal gcig phyag gnyis sku mdog gnag // sgrub la gnod pa'i srog gcod ma// tho ba zhags pa bsnams la phyag 'tshal bstod// khro mo rdo rje dbugs rngub ma// zhal gcig phyag gnyis sku mdog ser// sgrub la gnod pa'i dbugs rngub ma// hom gzar zhags pa bsnams la phyag 'tshal bstod// khro mo chen mo khrag 'thung ma// zhal gcig phyag gnyis sku mdog dmar// sgrub la gnod pa'i khrag 'thung ma// gri gug zhags pa bsnams la phyag 'tshal bstod// khro mo chen mo sha za ma// zhal gcig phyag gnyis sku mdog sngo// sgrub la gnod pa'i sha za ma// rnon po zhags pa bsnams la phyag 'tshal bstod// rdo rje glu ni mdzes pa yis// bstod pa rnams kyis lha bstod pas// tshogs chen dpag med sogs par 'gyur// bstod pa'i sbyor ka ste bcu gnyis pa'o// // bcom ldan 'das rdo rje 'dzin pa la phyag 'tshal te// rdor dril byin brlabs mchod pa bstan// rdor dril rab gnas byas pa dang // dang po stong dang snying rje las// yi ge oM hUM rnam gnyis phyung // de las rdor dril bskyed par bya// ye shes rdor dril byin brlab bstim// yang na rab gnas byas pa la// dang po byin brlabs gsal bas chog // lag na rdo rje byin brlabs la// lag mthil nyi zlar byin gyis brlabs// lag g.yon mthe bong srin lag gis// rdo rje dril bu blang bar bya// dril bu 'og la rdo rje steng // brla g.yon steng du gzhag par bya// lag g.yas srin lag mthe bong gis// rdo rje ra dbrag btsugs nas ni// bskor ba'i tshul gyis thugs kar blang // rgyu yi yi ge gnyis po yang // rdor dril la ni mtshan mar bsam// phyag na rdo rje'i ting 'dzin gyis// 'gying bag tshul gyis bstan par bya// dang po g.yon du gar gsum bsgyur// de nas g.yas su gar gsum bsgyur// de nas thugs ka mgrin pa dang // spyi bo dag tu gar gsum bsgyur// de nas slar la phab nas ni// lte ba la sogs gnas brgyad du// rdo rje dril gnyis gsor bar bya// de nas dril bu babs gsum dang // rdo rje lan gsum gsor bar bya// de nas rdo rje dril thabs ni// brgyad kyi tshul du mchod par bya// dang por rdo rje dril bu gnyis// gsor zhing thugs kar brtan par gzung // de nas rdo rje dril bu gnyis// bsnol zhing 'khyud nas mchod pa 'bul// de nas rdo rje dril bu gnyis// nu ma g.yas g.yon thad ka ru// rdo rje steng la dril bu 'og // bsnol zhing 'gying bag phan tshun bkyer// de nas rdo rje dril bu gnyis// gar gyi tshul du bskor nas kyang // rdor dril lan gnyis gsor bar bya// dril bu thugs ka'i thad kar gsil// rdo rje dpung g.yon thad gsor nas// de nas sa la bkyer bar bya// slar la log cing dpung g.yon bskor// dril bu thugs ka'i thad gsil la// rdo rje gsor nas thugs kar ni// thad kar dkrol zhing gzung bar bya// rdo rje dang ni dril bu gnyis// gar gyi tshul du bkyer ba dang // rdo rje dang ni dril bu gnyis// g.yas g.yon dbang du bkyer ba dang // de ltar rdo rje dril thabs kyis// rdo rje glu dang bstun nas su// bde gshegs rnams la mchod pa 'bul// glu gar rtsed 'jo'i phyag rgya yis// 'dzul lam nam mkhar 'phur bar 'gyur// rnal 'byor tshogs 'khor tshogs mchod kyi// spros la dgal ba'i dus su bya// rnal 'byor bsdus pa 'dod pa yis// sbyor thabs tshul gyis bzhi po bya// shin tu bsdus pa 'dod pa yis// lha rnams bstod pa bar bar du// rdo rje dril thabs gsor bar bya// yang na dril bu rgyun du la// rdo rje mtshams su shes par bya// de rnams bsam pa'i mchod pa yang // yi ge gnyis kyi man ngag gam// thabs dang shes rab mchod pa'am// phyag 'tshal tshul du bya ba'o// rdo rje dril thabs kyi sbyor ka ste bcu gsum pa'o// // bcom ldan 'das rdo rje 'dzin pa la phyag 'tshal lo// phyag rgya'i rim pa bstan pa ni// g.yas kyi gung mo dag la ni// sor mo bzhi po btsugs nas kyang // rtse lnga'i tshul du bya ba dang // g.yon pa'i sor mo spro pa'am// sgra sgrogs tshul du byed pa'am// yang na mthe bong mthe chung gnyis// bkug nas gsum po rtse gsum tshul// g.yas pa snga ma dang 'dra la// g.yon pa'i gung mo bkug nas su// mdzub mo rgya ba sbyar bkug pa'o// sor mo rnams kyang bcings nas su// gung mo mthe bong ngos btud nas// gzhan rnams yongs su brkyang pa yis// lag g.yas mtheb mdzub zhags pa bya// g.yon gyi mtheb mdzub ral gri'i tshul// gnyis ka lhag ma rnams ni bcing // g.yas kyi khu tshur bcings nas su// mthe bong nang nas gdon par bya// g.yon gyi mthe bong mdzub mor sbyar// lhag ma rnams ni bcing bar bya// lag gnyis rdo rje thal mo las// gung mo la ni mdzub mo sbyar// mthe bong bsnol te sbyar bar bya// yang na lag gnyis sbyar ba'am// g.yon gyi sor mo spyir bsdus pa'o// lag gnyis khu tshur bcangs nas ni// mdzub mo bsgreng ste brang du bsnol// g.yas kyi khu tshur bcangs nas ni// mdzub mo dang ni gung mo dgug // g.yon gyi khu tshur bcangs te bskor// gung srin la sogs gsum po rnams// dam por bkug nas yongs su bsdam// mtheb mdzub bzhi rnams rab brkyang ste// spyi bor nges par bsnol nas gnas// phyag gnyis spyi bor thal sbyar nas// me lce phreng ba yongs su 'dzin// lag pa g.yas g.yon 'dzin tshul dang // g.yas pa khu tshur bcangs nas ni// gung mo bkug pa'i rgyab tu ni// mdzub mo nges par sbyar bar bya// mdzub mo lcags kyu'i tshul dang ni// g.yon gyi sor mo bsdus te bskor// lag gnyis mtheb mdzub sbyar nas ni// gsum po brkyang ste rtse mor sbyar// lag g.yas khu tshur bcangs nas ni// gung mo brkyang ste g.yon pa yi// khu tshur bcangs te gru mo gzugs// lag pa sbyar te bskongs pa dang // sgra snyan gar gyi rol pas gnas// lag g.yas khu tshur tho ba'i tshul// g.yon pa mtheb mdzub zhags pa'i tshul// lag g.yas sor mo bskongs pa dang // g.yon pa mtheb mdzub sbyar te bcangs// lag g.yas gung mo srin lag gnyis// bkug ste gsum pa bcing bar bya// lag g.yon mtheb mdzub sbyar te bcang // g.yas kyi gung mo mdzub mo brkyang // srin lag mthe'u chung mthe bos mnan// g.yon gyi mtheb mdzub sbyar te bcang // phyag rgya'i sbyor ka ste bcu bzhi pa'o// // bcom ldan 'das phyag na rdo rje la phyag 'tshal lo// oM nI lAm+ba rad+ha ra badzra pA Ni hUM hUM phaT/ oM trai lokya bi dza ya hUM phaT/ oM ma hA yak+Sha se nA pa ta ye/ nI lAm+ba ra d+ha ra badzra pA Ni hUM hUM hUM phaT phaT phaT/ oM badzra yak+Sha hUM phaT/ oM nI lAm+ba ra d+ha ra ma hA yak+Sha se nA pa ta ye badzra pA NI hUM hUM phaT swA hA/ oM ma hA kA la ro Sha Na hUM phaT/ oM bai shra ba Na hUM phaT/ oM nI lAm+ba ra d+ha ra badzra pA Ni ma hA yak+Sha se nA pa ta ye hUM phaT/ oM pra bi ta pa ta ye hUM phaT/ oM na mo me ha rA ya hUM phaT/ oM a mr-i ta kuN+Da li ha na ha na hUM phaT/ oM sa man+ta bak+t+ra ye hUM phaT/ oM shab+da gIrta ye hUM phaT/ oM badzra be tA lI hUM phaT/ oM pra taM sta nA ya hUM phaT/ oM sha so gu pA ya hUM phaT/ oM ra ga d+ha pri ya ni hUM phaT/ oM badzra DA ka ye hUM phaT/ oM ya man+ta sa pak+Shi ni hUM phaT/ oM badzra be ra ye hUM phaT/ oM rak+ta ka ra lo ka bi sha na/ nI lAm+ba ra d+ha ra badzra pA NA ye/ na gwa la ga ra ba ra ta ke twa byA g+h+ra tsarma Ni ba sa ni ya b+ha ma ko re ga ru ra ru stim ti maM/ kro d+ha mu rten trai lokya tra ha ya// b+h+rUM me na ko pa ya sa na ru drA ya nA ga ra tsa tu rmA ra b+hak+Sha ya hUM phaT/ oM tre lo kya bi dza ya hUM phaT/ oM nI lAm+ba ra d+ha ra badzra pA Ni maN+Dal de ba tA nAM/ puSh+pa pU dza me g+ha sa mu dra s+pha ra Na sa ma ye hUM/ oM nI lAm+ba ra d+ha ra badzra pA Ni maN+Dal de ba tA nAM/ d+hU pa pU dza me g+ha sa mu dra s+phar Na sa ma ye hUM/ oM nI lAm+ba ra d+ha ra badzra pA Ni maN+Dal de ba tA nAM/ A lo ke pU dza me g+ha sa mu dra s+pha ra Na sa ma ye hUM/ oM nI lAm+ba ra d+ha ra badzra pA Ni maN+Dal de ba tA nAM/ gan+d+he pU dza me g+ha sa mu dra s+pha ra Na sa ma ye hUM/ oM nI lAm+bar d+har badzra pA Ni maN+Dal de ba tA nAM/ nai bi t+ye pU dza me g+ha sa mu dra s+pha ra Na sa ma ye hUM/ oM nI lAm+ba ra d+ha ra badzra pA Ni maN+Dal de ba tA nAM/ shab+da pU dza me g+ha sa mu dra s+pha ra Na sa ma ye hUM/ oM nI lAm+ba ra d+ha ra badzra pA Ni maN+Dal de ba tA nAM/ tsa ri pU dza me b+ha sa mu dra s+pha ra Na sa ma ye hUM/ oM nI lAm+ba ra d+ha ra badzra pA Ni maN+Dal de ba tA nAM/ ta ra ni r+yA ta yA mi hUM/ oM nI lAm+ba ra d+ha ra badzra pA Ni maN+Dal de ba tA nAM/ bas+t+ra ni R+yA ta yA mi hUM/ oM nI lAm+ba ra d+ha ra badzra pA Ni maN+Dal de ba tA nAM/ gan+d+ha rba ni r+yA ta yA mi hUM/ oM nI lAm+ba ra d+ha ra badzra pA Ni maN+Dal de ba tA nAM/ ma Ni rat+na sarba bstu ni r+r+dzat+na yA mi hUM/ oM nI lAm+ba ra d+ha ra badzra pA Ni maN+Dal de ba tA nAM/ s+pha R+She ni R+yA ta yA mi hUM/ oM tsaN+Da ma hA ro Sha Na AR+yA ar+tha sid+d+ha ye hUM phaT swA hA/ oM ma Ni d+ha ri badzra pA Ni hUM phaT swA hA/ oM bstu rat+na ba ti hUM phaT/ oM a mr-i ta si ti hUM phaT/ oM saM ma shi ta ya ba ra ba hUM phaT/ oM tsam+ba sha sa pa ri hUM phaT/ oM ku mA ri b+ha dza sha ma ni hUM phaT/ oM badzra pA Ni hUM phaT/ oM badzra pA Ni hUM hUM/ tad+ya thA/ b+ho b+ho ban nA ga a d+hi pa ta ye/ i daM nI lAm+ba ra d+ha ra sha rI raM badzra pA NI/ hr-i da ya na sa ma ya ma ti kra ma te uts+tsha ta naM/ b+ha bi shu ti/ tad+ya thA/ bud+d+ha bud+d+ha/ bi bud+d+ha/ ma ti pra ti ba ba ta/ ha ra ha ra nA ga nAM/ pra ha ra pra ha ra/ ts+tshin+da ts+tshin+da/ nA ga hr-i da ya ni/ bin+da bin+da/ bi si nA ge ta ma ni daM ma na da/ nA ga sha rI ra na/ bi s+pho Ta ya// nA ga ya na ni/ tad+ya thA/ nA ga bi d+ha ra nA mA ya hUM phaT/ nA ga uts+tsha Ta nA ya hUM phaT/ nI lAm+ba sa nA ya hUM phaT/ a pra ti ha na ba la ba ra kra mA ya hUM phaT// kr-i tA n+tA ya phaT/ kr-i tAn+ta rU pA ya phaT/ ro Sha NA ya phaT/ ku sha ta na ut+ta nA ya phaT/ pre ta bi nA sha ka rA ya phaT/ yak+Sha a pasma ra bi nA sha ka ra ya phaT/ ha sa ha sa/ d+ha ra d+ha ra/ mA ra ya mA ra ya/ nI lAm+ba ra d+ha ra badzra pA Ni/ nA sha ya nA sha ya/ sarba big+ha nAM/ bi nA sha ka ra ya phaT/ sarba sha trUM saM g+ha bi nA sha ka ra ya phaT/ rA dz+nyA pa ya ti swA hA/ sngags kyi sbyor ba'i rim pa yang // bsnyen dang bsgrub pa las kyi sbyor ka'i sngags kyi rim par bya'o// dbye ba'i rim pa ma shes na// las rnams 'grub par mi 'gyur ro// de brtson slob dpon la gus pas// ser sna g.yo sgyu med pas su// yon gyis bla ma mnyes byas la// yang yang mnyan pas man ngag ni// the tshom med pa shin tu gces// de bas man ngag can ni btsal// man ngag med pa'i nan rtags la// dngos grub thob par mi 'gyur ro// sngags kyi sbyor ka ste bco lnga pa'o// // bcom ldan 'das rdo rje 'dzin pa la phyag 'tshal lo// sngags rnams kyi ni btu ba'i mchog // byas pas the tshom sel bar 'gyur// phyag 'tshal mgo la brgyan par bya// kA li'i sde tshan bzhi pa yis// bzhi pa dag la is su brgyan// kA li'i sde tshan drug pa yi// gsum pa dag la mas su brgyan// ba zhes bya ba yi ge la// ha zhes bya ba'i yi ge btags// de 'og ra yi yi ge'o// da la ha btags de'o gar// de 'og ba dang dza la ni// ra btags pa ni de yi 'og // na la is su brgyan hUM phaT// yang na hUM gnyis sogs pa'am// yi ge bcu gsum pa zhes bya// tsheg bar chod pa'i dbang du byas// oM gyi yi ge dang por mtshan// yi ge na la is su brgyan// yi ge la la mas su brgyan// ba la ta ni gdags par bya// ra yi yi ge gcig pu gnas// da la ha ni gdags par bya// ra yi yi ge gcig pu gnas// ba dang dza ni sdebs pa la// yi ge ra ni gdags par bya// ba ni gcig pu gnas pa la// na la is su brgyan par bya// ma dang ha dang ya dang gsum// gdags pa med de so sor gnas// ka la sha ni gdags par bya// sa la is su brgyan par bya// na dang pa dang ta dang gsum// gdags pa med de lugs su gnas// ya la es su brgyan par bya// ha la u ni btags nas su// zla tshes thig les brgyan par bya// pha ni gcig pu ta ni bzlog // yang na hUM gsum phaT kyang gsum// hUM gnyis dang ni phaT gnyis ni// las gzhan drag po'i skabs dang sbyar// man ngag can gyis shes par bya// yi ge nyi shu rtsa gcig ces// tsheg bar bcad par shes par bya// yang na hUM gnyis bsnan pa rtsa gnyis pa// ya yi yi ge drag po gnyis// bsnan pas rtsa bzhi pa zhes bya// de yang drag po'i skabs yin pas// khyad par du ni shes par bya// yi ge rkang grangs dbang byas na// de ltar ma nges rtsa drug nas// sum cu rtsa gcig bar du yod// oM gyi yi ge dang por mtshan// mtshan gyi yi ge'i steng du ni// ma dang ha dang tsha dang na dang ni// da la ha ni gdags par bya// ra la os su brgyan pa ni// sha dang na dang ha la u// zla tshes thig le ha la brgyan// pha dang ta log yi ge'o// yi ge bcu gsum zhes su bya// yi ge drug ces bya ba ni// mtshan gyi man ngag kho na'o// swA hA oM dang ho dang gsum// zhi rgyas dbang gi yi ge mtha'// dza sogs pa yi yi ge rnams// 'gugs pa la sogs mtha' ru bstan// man ngag can gyis sbyor zhes bya'o// yi ge hUM ni 'bru gcig po// 'di yang bzlas pa'i yi ge snying po yin// yi ge btu ba ma shes na// sngags kyi mthu ni nyams par 'gyur// de bas nan tan bskyed de btu// lha rnams gzhan po'i sngags rnams kyang // bdag gis btab ma nus pas// slob dpon la ni gus bya'i phyir// slob dpon rna brgyud man ngag las// yi ge btu ba shes par bya// yi ge btu ba'i sbyor ba ste bcu drug pa'o// // bcom ldan 'das rdo rje 'dzin pa la phyag 'tshal lo// bzlas brjod man ngag bstan par bya// phyi dang nang dang gsang ba dang // bla med bzlas brjod bzhi ru bstan// dang po phyi yi bzlas pa ni// sems dpa' sum brtsegs tshul du bya// de ni kun gyi thun mong yin// khyad par re re'am gnyis sdebs su// las kyi khyad par skabs dang sbyar// mtshon gang nas dang rta rnga'i tshad// mtshon gyi sum cha de yi phyed// pad+ma la sogs mtshon gyi phyed// rin chen smug po gur lta bu// ngang pa'i rgyu yi tshad tsam mo// yang na dar mo gru gsum ni// tsi ta'i tshad tsam nyid du 'dod// de lta'i gnas ni nyid du yang // ye shes bzhugs pa'i gnas su 'dod// la la dag gi bzhed kyis ni// rang byung nyid du yod par 'dod// de ni rgyu'am nus pa'i tshul// la la dag gi bzhed kyis ni// de nyid las ni sprul pa yi// kun brtags de la de skad gdags// gzhan yang gzhung lugs mi mthun pa'i// dang po dbang bskur dus su ni// dang por dkyil 'khor bcug pa'i lha dang ni// de nyid so so tha dad 'dod// thugs ka dbu steng gong 'og gnas// lha nyid 'jug pa'i tshul la yang // 'khor lo rdzogs pa'am lha de nyid// bdag nyid man ngag thob gzhung gis// lha de rkyen gyi tshul yin la// rang 'byung nus pa rgyu yin pas// gnyis med gcig tu sdebs te bsgoms// de ltar the tshom bcad nas ni// rang gi rig pa pho brang nyid// shin tu gsal bar sbyangs nas ni// ye shes lha la bsnyen pa 'bul// dang po 'od zer spros nas ni// ye shes spyan drangs lha de la// mtshan ma la sogs gsal nas ni// 'khor lo bzhin du dbul ba dang // pad+ma brtsegs dang rin chen thag // de nyid thun mong shes par bya'o// lugs 'byung lugs bzlog 'khor lo'i tshul// shes rab sbyor thabs mchod pa'i tshul// mchog gi dngos grub 'dod pa'o// lce ni rdo rje dkar por bsgyur// yang na sngo ljang nyid du bya// nyi ma shar ba bzhin du gdal// de ni sngon du bsnyen pa'i tshul// drag po bsgrub pa'i gnas skabs su// man ngag gong bzhin bzlog ste gsal// lce ni rdo rje ser po dang // dmar po rgyas dang dbang la shis// mthing ga drag po'i tshul du bstan// 'od zer 'khor lugs gong bzhin no// las kyi rim pa'i skabs dang sbyar// ba thag tsha tsha'i tshul dang ni// drag po kho na'i skabs dang sbyar// rngul chu brug pa bzhin du'am// srin po ngur skad ji bzhin du// shin tu drag cing myur bar bzlas// las kyi khyad par gzhan dag la// spros te sbyang ba'i tshul dang ni// 'od zer sbu gu btsugs pa dang // me yi tshul gyis bsregs pa dang // lcags kyu lta bus bkug pa dang // mtshon cha char bzhin dbab pa dang // 'khor lo bzhin du bskor ba dang // mnan pa'i tshul du bya ba dang // mda' zam tshul du bya ba dang // 'khrul 'khor tshul du bya ba dang // 'phen sdud tshul du bya ba dang // dang pos bkug la gnyis pas bsreg // dang pos bkug la gnyis pas bsad// dang pos bkug la gnyis pas mnan// yang na gsum sdebs tshul gyis bya// bzhi sdebs lnga sdebs pa yang yin// sdebs sbyor cho ga thams cad kyang // man ngag bzhin du shes par bya// de la sogs pa'i man ngag rnams// brgyud pa las ni shes par bya'o// de rnams bzlas brjod byed pa yang // sems ni gzhan du mi g.yeng zhing // tshig gzhan gyis ni bar mi chod// yi ge man ngag ma nyams par// sgra yi brjod tshul skabs dang sbyar// de la nan tan cher bskyed la// mtshan ma'i dngos grub 'byung bar 'gyur// mtshan ma'i dngos grub gsum po yang // dang po rab la gsum du bstan// sprul dang yang sprul sum sprul lo// 'bring la sgra dang dri dang ni// 'od du yang ni bstan pa yin// tha ma nam smad nam stod dang // nyin mo dag dang gsum du bstan// de dag rtags rnams kun la yang // gzugs ni sdug dang mi sdug dang // dri ni zhim dang mi zhim dang // sgra ni snyan dang mi snyan dang // ro yang zhim dang mi zhim dang // 'od dkar 'od ser 'od dmar po// ljang dang nag la sogs pa yi// rtags la sogs pa de dag la// gsum dang bdun dang bco lnga dang // nyi shu rtsa gcig zhag tu brtag // thams cad brtan zhing mi 'gyur dang // phung po khams gsal ting 'dzin gsal// 'od la sogs pa zhi ba'i tshul// de sogs rtags rnams byung ba na// lha yi dngos grub yin par brtag // mtshan ma la sogs mi brtan zhing // phung po la sogs mos 'gyur zhing // ting 'dzin rnams ni mi gsal ba// 'od dmar gnag cing rtsub 'gyur na// de la sogs pa'i rtags rnams kyang // bdud kyi rtags su shes par bya// rtags rnams de rnams byung na yang // don dam rang bzhin med pa la// kun rdzob sgyu ma lta bu'i sems// re dang dogs pa rnams spangs te// dga' dang mi dga'i sems mi bya// 'jigs pa la sogs sems spangs te// maN+Dal me tog bcas phul nas// sbyin sreg 'khor lo la sogs bya// de ltar byas tshe mkha' 'gro mas// lung bstan gnas su khrid pa dang // man ngag 'jigs pa med pas blang // bdud kyi ltas rnams 'byung ba ni// gong bzhin byas pas med par 'gyur// nang na mtshan ma bsnyen pa gtso// de 'og grangs kyi bsnyen par gtso// dus kyi bsnyen pa tha ma'o// grangs kyi rab 'bring tha ma ni// gtso bo 'bum dang nyis 'bum dang // sum 'bum dag tu shes par bya// rnam rgyal la sogs bzhi po la// 'bum phyed 'bum dang nyis 'bum mo// 'khor rnams lhag ma kun la ni// khri dang nyi khri sum khri'o// yang na lha rnams so so yi// sku gcig bsnyen pa byed pa na// rab kyi bsnyen pa sum 'bum mo// 'bring gi bsnyen pa bdun 'bum mo// tha ma'i bsnyen pa bye ba'o// dus la yang ni gsum gsum yod// zla gcig zla gnyis zla gsum bar// lo phyed zla dgu lo gcig gi / lo gnyis dang ni lo gsum dang // lo bzhi tha mar shes par bya// de ltar byas kyang ma byung na// dam tshig nyams pa yin pas na// sbyin sreg tshogs 'khor la sogs kyis// dam tshig nyams pa bskang nas ni// slar la sogs pa'i cho ga bya// de ltar byas kyang ma byung na// rnal 'byor sdig sgrib che bas na// sbyin sreg tshogs 'khor la sogs kyis// sdig sgrib la sogs sbyangs nas ni// slar la sogs pa'i cho ga bya// de ltar byas kyang ma byung na// yang na bsgom pa gcig pus bya// yang na bzlas brjod gcig pus so// bsgom dang bzlas pa'i dngos grub ni// byung bar de ni ma gyur na// tshogs 'khor tshogs mchod sbyin sreg dang // gtor ma la sogs so so la// man ngag cho ga thob pas na// dngos grub nges par 'byung bar 'gyur// de dag thams cad kun la yang // the tshom can gyis mi 'grub ste// the tshom med nges 'grub par 'gyur// de ltar byas kyang ma byung na// mtshan ma gsum mam nus pa brtag // yungs kar dag la sngags bzlas nas// shing ljon la sogs me tog la// btab nas bskams gyur rab yin no// chu la bzlas te gtor ba na// char pa la sogs 'bebs pa dang // thal ba la ni sngags bzlas na// char ba la sogs gcod par 'gyur// de ni 'bring gi nus pa'i rtags// yungs kar phyag mtshan la sogs pas// sngags bzlas gtor zhing brabs pa yis// gdon dang nad la sogs pa sel// de ni tha ma'i nus pa'i rtags// de ltar byas kyang ma byung na// lha sogs man ngag thams cad spro// khams dang bag chags med phyir ro// cho ga thams cad gong bzhin no// man ngag mi mthun gzhan yang sbyar// de ltar byas na dngos grub 'byung // dngos grub byung bar ma gyur kyang // sgrib pa rnams ni mgo mnan nas// tshogs chen khyad par bsags nas ni// dam tshig ma nyams rnal 'byor pas// skye ba phyi ma la sogs su// dngos grub rnams ni thob par 'gyur// dngos grub khyad par ma thob na// skye ba bdun la gdon mi za// nang gi bzlas brjod bstan pa ni// rnal 'byor lam pa rnams kyis ni// snying ga'i 'khor lo la sogs la// rang 'byung yi ge nus pa ni// rlung gi rta la zhon nas kyang // snying ga'i 'khor lo la sogs bskor// gsang ba'i bzlas brjod man ngag ni// byang chub sems kyi man ngag gam// phyag rgya la brten ji bzhin no// mthar thug gi ni bzlas pa yang // snang ba gsum gyi mtha' la ni// me rtog ye shes stong nyid gsal// de ni bzlas pa'i mchog yin no// bzlas pa'i rim pa'i man ngag ni// rnal 'byor blo dman don du bstan// bzlas brjod kyi man ngag gi sbyor ka ste bcu bdun pa'o// // bcom ldan 'das rdo rje bsnams la phyag 'tshal lo// rdzogs rim man ngag cung zhig bstan// dngos po gnas pa'i gnas lugs dang // blos su bsam pa'i rim pa yi/ dngos po gnas pa'i gnas lugs dag la yang // rtsa dang rlung dang byang chub sems// tsa yi gtso bo d+hU tI yin// d+hU tA nyid kyi gzhung lugs kyang // srog rtsa nang du rgyu ba dang // de la brtan par 'dod pa'o// de la sogs pa'i gzhung lugs mang // bdag gi gzhung gis nang du rgyu// shin tu phra ba rta rnga tshad// de bas phra bar 'dod pa'ang yod// dbugs kyi dngas ma shin tu phra// 'od dang ldan pa nyid la ni// byang chub sems ni til mar bzhin// de la khyab par brten pa yi// g.yas dang g.yon gyi rtsa gnyis ni// la la nA dang ra sa nA// mdun gyi rtsa ni da da dz+nya// de rnams tshad la sogs pa yang // d+hU tI nyid dang mthun pa'o// rtsa yi 'khor lo rnams la yang // gzhung lugs mi 'dra mang du bstan// 'khor lo gcig dang 'khor lo gnyis// 'khor lo bzhi dang 'khor lo drug // 'khor lo brgyad dang 'khor lo dgu// rdo rje nor bu'i cha la yang // pho brang bzhi yi gnas rtag tu// 'khor lo mi mthun 'dod pa dang // 'khor lo mang po 'dod pa rnams// in+d+ra b+hU ti gzhung lugs yin// rlung gi gzhung lugs dag la yang // lte ba'i lkog dang lte ba dang // snying ga mgrin pa yan lag gi / gnas ni lnga po dag las kyang // srog gi rlung dang gyen du rgyu// me dang mnyam nas thur du sel// kun la khyab pa'i rlung rnams ni// gnas lnga tha dad gtso bo yin// yan lag lnga dang dbang po lnga// de ltar tha dad 'dod pa'ang yod// bdag gi gzhung gi gnas skabs kyis// las kyi sgo nas phye bas na// thams cad ngo bo gcig yin no// byang sems 'bebs pa'i gtum mo yang // 'khor lo brten dang mi brten pa'i// dregs 'dzin ma ni bcu bzhi po// in+d+ra b+hU ti la sogs gzhung // rang bzhin gtum mo 'dod par ni// mkhas pa rnams ni kun ka mthun// byang chub sems la gnyis yod do// don dam dang ni kun rdzob bo// kun rdzob la yang gnyis yod de// snyigs mar gyur dang bcud du gyur// bcud du gyur la gnyis yod de// til mar bzhin du khyab pa dang // 'chi ba'i dus tshe 'byung ba'o// de la brten pa'i man ngag tshogs// rim pa bzhin du shes par bya'o// bsam zhing bsgom pa'i rim pa yang // rang 'byung yi ge'i gnas tshul ni// yi ge hUM dang a dang ni// oM dang haM gi rnam pa bzhi// man ngag sbyor rdzogs shes par bya// 'khor lo rnams ni gsal byas la// lte bar kA li nyis lnga pa po// snying gar dang po sde tshan dang po brgyad// mgrin par A li bcu drug po// dung khang la ni nyis ldab bo// gtum mo zhes bya lte ba'i lkog // sor gnyis sor bzhi sor drug tu// mar me bzhin du gnas pa las// rlung ma nyid ma'i stobs kyis su// las kyi rlung ni sngon mo bcus// sbar nas de la gtad par bya// rtags brgyad byung nas shin tu spar// dga' ba la sogs rim skyes pas// rtags lnga'i mthar ni stong par 'gyur// 'khor lo gcig dang 'khor lo gnyis// gsum la sogs pa'i man ngag ni// rim pa bzhin du sbyor shes bya'o// rlung rnams g.yas dang g.yon du ni// gnyi gar rgyu dang dal bar rgyu// de la gtad pa'i rim gyis ni// spro bar nus na bsdu bar bya'o// rtags lnga'i mthar ni stong nyid 'gyur// yang na thig le'i rnam pa la// spro ba dang ni bsdu ba dang // lnga ru blta dang gcig tu blta// rim gyis bstan par gyur nas ni// phyag rgya'i dngos grub thob pa'o// rdzogs pa'i rim pa'i sbyor ka ste bco brgyad pa'o// // bcom ldan 'das rdo rje 'dzin pa la phyag 'tshal lo// bgegs bskrad pa'i cho ga bstan pa/ bgegs bskrad pa'i thabs la/ cho ga che chung gi rim pa bsgrub bya'i skabs dang sbyar te/ thabs dpag tu med par bya'o// de la rdzas kyis bskrad pa dang / sngags kyis bskrad pa dang / stang stabs kyis bskrad pa dang // phyag rgyas bskrad pa dang / ting nge 'dzin gyis bskrad pa dang // yang na rdzas dang sngags kyis bskrad pa dang / rdzas dang stang stabs kyis bskrad pa dang / rdzas dang phyag rgyas bskrad pa dang // rdzas dang ting nge 'dzin gyis bskrad pa dang // yang na sngags dang gnyis 'dus dang // stang stabs dang gnyis 'dus dang / phyag rgya dang gnyis 'dus dang / ting nge 'dzin dang gnyis 'dus dang / phyag rgya stang stabs gnyis 'dus pa dang / bzhi ka la ni sbyar bar bya// phyag rgya la yang de bzhin te// ting nge 'dzin kyang de ltar bya// gnyis 'dus gsum 'dus bzhi 'dus su// thams cad kun la sbyar bar bya// yang na lnga 'dus kho nas bya// bgegs kyi rim pa'ang lngar shes bya// sne gdon phra mo kun la ni// sbyor ka gcig pu kho nas bzlog // rgyal 'gong la sogs gdon la ni// sbyor ba gnyis kyis bzlog par bya// de bas mtho ba'i bgegs gnyis la// gsum dang bzhi ni bya ba yin// bgegs ni chen po thams cad la// sbyor ba lnga po kho nas bya// rdzas kyi bya thabs bstan pa ni// gu gul yungs kar sha chen dang // tshil chen dang ni thal chen dang // dur khrod sol ba grog mkhar sa// de la sogs pa'i rdzas rnams la// gzugs brnyan bca' bar bya ba'am// brdeg pa'i rdzas su bya ba dang // bdug pa'i rdzas su bya ba dang // bsrung ba'i rdzas su bya ba ni// gla rtsi dang ni rma bya yi// rgyal mtshan klu la shis par bstan// yang na dur khrod chen po'i rdzas// rgyan cha rnams kyis byin brlabs la// bskon pas srung bar 'gyur ba yin// sku ni byin gyis brlabs nas su// bsrung bar de ni 'gyur ba yin// sku dang glegs bam la sogs pa// byin gyis brlabs nas mdun bzhag pas// bsrung bar de ni 'gyur ba yin// rdo rje dril bu la sogs phyag mtshan la// byin gyis brlabs nas lag bzhag na// bsrung bar de ni 'gyur ba yin// khyad par nag po chen po yi// sku ni byin brlabs bzhag pas su// bsrung bar de ni 'gyur ba yin// skud sngon mdud pa bdun byas nas// mgul du bcings pas bsrung bar 'gyur// yang na smyag shad lcug ma yis// byabs pas de ni tshar gcod do// de la sogs pa'i mthun rdzas rnams// thams cad kyis ni bya ba yin// 'khor lo bcas nas lus la gdags// bsrung ba'i mchog ni yin par gsungs// sngags kyis bskrad pa bstan pa ni// oM na mo nI lAm+ba ra d+ha ra badzra pA Ni che ge mo hUM hUM phaT/ ces bskrad pa'o// mA ra ya phaT gdags pa ni gsad pa'o// yang na 'khrul 'khor sbyor ba bzhin du bya'o// oM na mo nI lAm+ba ra d+ha ra badzra pA Ni ma hA yak+Sha se nA pa ti ye hUM hUM phaT/ ces bya ba dang spel te bya'o// bsgrub bya'i ming gi mtha' la sred byed kyi yi ge dang ldan pa ni bgegs zhi bar byed pa'i sngags so// ming gi mtha' la bsrung ba'i sngags dang ldan pa ni bsrung pa'i sngags so// ming gi mtha' la dgug pa dang / dbang du bya ba'i sngags kyang shes par bya'o// sngon du bsnyen pa rdzogs pas ni// sngags ring kho nas bya ba yin// khyad par du ni klu la shis// yang na drag po'i sngags 'di ni// oM ma hA tsaN+Da ro Sha Na hUM hUM phaT ces bya ba dang spel te bya'o// yang na rgyud bzhin btub pa dang // mi btub pa yi rim pa ni// slob dpon so so'i gzhung lugs so// ji ltar mos pas 'grub par 'gyur// drag po'i 'khrul 'khor gzhan rnams kyang // man ngag gzhan gyis sbyor shes bya'o// stang stabs sbyor bas tshar bcad ni// mnyam pa'i stang stabs la sogs pa bco brgyad kyis tshar bcad pa dang // pheg rdob skor bu la sogs pa// gyad 'gros rnams kyis tshar bcad pa dang / g.yas brkyang la sogs pas tshar bcad pa dang / de gsum gang yang rung bas bya'o// stang stabs kyi sbyor ba las shes par bya'o// phyag rgya la sogs pa'i sbyor ba yang // lag stabs la sogs pa'i sbyor ba la sogs pa shes par bya'o// ting nge 'dzin gyi thabs ni/ dang por bdag nyid phyag na rdo rje/ gtum khro 'bar ba/ mche ba gtsigs pa/ spyan bgrad pa/ gos sngon po gsol ba/ sku che ba/ yan lag rags pa/ g.yas bskum pa/ g.yon brkyang bas bgegs kyi snying gar mnan pa/ phyag g.yas pas rdo rje gsor ba las 'od zer 'phros pas/ rdo rje phra mo'i mtshon cha grangs med par brgyud mar byung nas/ spyi gtsug tu brgyab pas rkang pa'i mthil du 'byin pa/ hUM sgra dang zhags pa'i sgra bsgrags pas thams cad dang ras shing brgyal bar byed pa// sku las khro bo dpag tu med pa byung bas/ bsgrub bya'i ba spu'i bu gar zhugs nas khrag 'jibs par byed pa/ thugs ka nas khro bo dpag tu med pa byung nas/ bsgrub bya'i snying gar gzir ba/ sku las me dpung byung nas sreg par byed pa/ zhal nas sngags kyi sgra brjod pas 'byung po thams cad brlag par byed pa/ de lta bu'i khro bo gcig bsgoms la/ ye shes bstim/ byin gyis brlab/ dbang bskur la nus pa'i mthu can du bya'o// bgegs chen po bskrad pa yang // cho ga phra mos mi thub ste/ dang po kho nar sngon du bsnyen pa'i cho ga rdzogs par byas la/ bdag nyid lha'i rnal 'byor du bskyed la/ bdud rtsi lnga dang ldan pa'i gtor ma gcig byin gyis brlabs la// bde bar gshegs pa la dbul/ mthu bskyed la gsol ba gdab/ yang gtor ma gcig la thun mong gi rdzas dang ldan pa'i steng du/ khrag sna snying sna sha sna gsum dang ldan pa'i rdzas la/ byin gyis brlabs la chos skyong ba'i srung ma la phul la/ bdag gi stong grogs mdzad par las bsgo'o// gtor ma cha gcig la drug cu pa ldan pa'i rdzas la byin gyis brlabs la/ 'byung po thams cad la byin la/ gnod pa ma byed par bsgo ba bya/ yang na zhi ba'i sbyin sreg gis bgegs zhi bar bya ste/ de ltar yang nas yang du byas pas bgegs zhi bar 'gyur ro// de ltar byas kyang 'gror ma btub na/ drag po'i las bya ste/ dang po kho na bdag gi thugs ka nas khro bo'i sprul pa bkye bas/ 'byung po thams cad bkug pa dang / yang na nad pa nyid la bsams te/ yi ge suM las 'phros 'dus pa las/ ri rab tu gyur nas/ ri rab kyis snying gar mnan par bsam/ de ni mnan pa'i sbyor ba'o// bgegs bsreg pa ni/ yi ge hUM gi 'phro 'dus/ lce nag po rdo rje sbu gu can du gyur nas/ de'i nang na tshur 'od zer me 'dra ba byung nas gang la gnod pa'i sar gtad la bgegs thams cad bsreg par bya ste/ yang na lce rdo rje sngon por bsgyur la/ 'od zer sngon po rlung 'dra bas thams cad gtor zhing bskrad par bsam mo// yang na srog gi 'od zer 'phros pas/ bgegs thams cad bcom nas slar 'dus pas snying ga'i lha la mchod par bsam mo// yang na mdun gyi lha mchod par bsam mo// bsreg gtor bcom pa'i sbyor ba'o// yang na gsad pa'i sbyor ba ni/ gong gi sku bskyed pa la sogs pa man ngag sbyor ba yod pa rnams/ rim pa bzhin du shes par bya'o// khyad par sbyor ba bstan pa ni// thugs kyi 'od zer 'phro ba dang // gsung gi yig 'bru spro ba dang // sku yi sprul pa spro ba dang // yang na thugs kyi phyag mtshan yin// lte 'og gnas su bstim pa dang // gnas dgu dag tu bstim pa dang // thams cad kun du bstim pa dang // de ltar bstim la lus dgang ngo // thur du bda' dang gyen du bda'// srog 'gro steng 'og bda' ba dang // 'byung sa gnyis nas gdon pa dang // thams cad bcom nas gdon pa dang // 'dod pa'i tshul gyis bda' ba dang // bton nas bzhu btul bya ba dang // de nas lha la mchod pa bya// de la sogs pa'i man ngag gis// sbyor ba gzhan yang shes par bya// de lta'i sbyor ba byed pa yang // phal dang phal gyi thun mong min// lus kyi rgyan cha la sogs ldan// ngag gi ma nyams yon tan ldan// bar chad rdul tsam ma shor bar// dper na rngul chu brug pa bzhin// de gsum gsal bar brjod pa yin// snod min pa la gsang 'gyur yin// dper na srin po ngur skad bzhin// tshig mi gsal bar don gsal ba// yid brtan drag tu bzla bar bya// de lta'i bgegs bskrad sbyor ba yang // thams cad kun la bya ba min// bsgom sgrub par chad byung ba dang // slob dpon gzhan don mdzad pa la// 'byung pos bar chad byas pa la// sbyor ba 'di ni bya bar gsungs// rdo rje spun la bya ba yin// gzhan yang sems can gzhan po ni// mi dge spang zhing dge bcu spyod// de la'ang bya bar gsungs pa yin// gnyi ga mi byed sems can la// sbyor ba chung ngu bya bar gsungs// mi dge bcu ni dang len cing // rdo rje slob dpon la smod cing // sangs rgyas bstan pa 'jig pa dang // rgyal khams yongs su gnod pa dang // dge 'dun 'du ba'i sgo 'phrog dang // theg chen gsang sngags smod pa dang // rnal 'byor spyi yi dgrar 'gyur la// sbyor ba 'di ni byar mi rung // gal te sems can de dag kyang // gnong zhing 'gyod pas mthol bshags nas// sangs rgyas theg pa'i sgor 'jug cing // yang dang yang du gsol 'debs na// sbyor ba 'di ni bya bar gsungs// sbyor ba 'di yi man ngag kyang // rang gi srog bzhin ma btsas na// snod dang mi ldan la spel nas// be'u sbrel g.yang gar khrid pa bzhin// gcig lhung bas na gnyis ka lhung // de bas nan tan cher gyis la// rin chen lta bu'i gang zag la// btsas ka dam bzhag byas te gtang // bgegs bskrad pa la sogs pa'i sbyor ka ste bcu dgu pa'o// // bcom ldan 'das rdo rje bsnams pa la phyag 'tshal lo// dug sngags kyi ni gtso bo ru// sngon du bsnyen pa bya ba'i phyir// sngon du bsnyen pa'i man ngag rnams// cung zhig bsdus te bstan par bya'o// dang po skad cig ltar bsams te// snying gar zla ba'i dkyil 'khor bsam// de steng hUM gi 'phro 'du yis// mchod pa la sogs rdzogs byas nas// stong pa nyid du bsgom par bya// stong pa nyid kyi ngang las ni// paM las pad+ma 'dab ma brgyad pa bsam// pad+ma'i lte bar zla ba'i dkyil 'khor bsam// de steng hUM gi 'phro 'du yis// rdo rje'i gur du gyur nas kyang // cho ga gsum mam skad cig mas// phyag na rdo rje'i sku bskyed la// don du rdo rje sems shes bya// rdo rje bsnams dang chos nyid kyi// don la sems dpa'i ye shes la// las su ming dang tha dad tsam// de nyid sku mdog dkar la 'tsher// phyag gnyis rdo rje dril bu bsnams// rgyan rnams thams cad rdzogs ldan zhing // rdo rje skyil krung tshul du bzhugs// ye shes spyan drangs snying gar bstim// sku gsung thugs ni byin brlabs dbang bskur bya// de ltar brtan bsgoms thugs ka ru// zla ba pad+ma lte ba la// man ngag bzhin du bsgom par bya// de ltar gsal nas bzlas brjod bya// thugs 'khor gsal dang lha mchod dang // sbyang dang bsdu ba'i tshul bzhin du// 'bum gsum bsnyen pa bya ba dang // dus dang grangs dang mtshan ma yi// bsnyen pa la sogs tshad phyin nas// de nas 'khor rnams so so la// 'bum phrag re re bsnyen pa bya// 'khor rnams bsnyen pa'i man ngag ni// mdun du pad+ma'i gdan bskyed de// skad cig klu brgyad sprul nas ni// spyan drangs la sogs rdzogs byas la// 'od zer 'phros pas mchod mnyes la// don rnams gang yin grub par bsam// gong bzhin mtshan ma'i rtags phyin nas// de nas bsgrub pa brtsam par bya'o// lha bskyed la sogs cho ga ni// bsnyen pa'i dus dang mthun par bya// gtso bo'i bzlas brjod 'bum phrag gcig // 'khor rnams khri dang stong dang ni// brgya yi bar du rab 'bring ngo // dug gis zin pa'i bsgrub bya ste// mdun sogs bya ba rdzogs byas la// lus kyi yan lag brgyad po la// yi ge dgod sogs bya ba ni// mgor k+ShuM sna dang rna bar yuM// mig du hUM dang khar ni suM// mgrin pa smraM snying khar y+m+r+yuM// lte bar k+Sh+m+r+yuM du shes par bya'o// kha dog dkar po bsam par bya// sngags rnams de yi mthus su ni// snying ga'i dug ni bcing bar bya// ye shes yi ge hUM gis ni// dug 'phrog la sogs man ngag sbyar// de 'og phyi ma'i las brtsam mo// rin chen la sogs/ bum pa la// skyon bral yon tan ldan pa ru// chu dang 'o ma bsres pas dgang // dang po bum sbyang bum bskyed la// pad+ma zla ba'i gdan stengs su// de steng yi ge suM las ni// gyur pa'i rdo rje mkha' 'gro ma// gdugs dkar gyis ni brgyan mdzad cing // sku mdog dkar po phyag gnyis pa// kha T+wAM thod pa phyag na bsnams// sbrul gyi rgyan dang ldan pa la// sems dpa' yi ni skyil krung bcas// klu rnams mgo bo'i cha rnams ni// zla ba'i dkyil 'khor 'og bsdus nas// de steng rdo rje mkha' 'gro ma// pad+ma yi ni 'dab ma la// klu chen brgyad po bsgom par bya// shar du nor rgyas bu dkar po// byang du 'jog po ser po'o// nub tu stobs rgyu dmar po ste// lhor ni pad+ma sngon po'o// dbang ldan du ni pad+ma che// dkar ser du ni bsgom par bya// me mtshams su ni dung skyong dkar sngo'o// bden bral du ni rigs ldan sngo dmar po// rlung mtshams 'khyil pa dmar ser po// de ltar klu brgyad bsam pa ni// mchod dang gtor ma la sogs bya// de dus rdo rje mkha' 'gro ru// dug sel ba yi dus 'di ru// bdag nyid lha yi rnal 'byor bya// cho ga bskyed tshul thabs dang mthun// rma bya'i sgra yi chun po yis// mgo bo la sogs lus kun la// byab cing man ngag sbyor shes bya'o// rkang mthil bar du drangs nas ni// bum pa'i nang du dbo bar bya// lha gsal la sogs man ngag bya// oM hri tan+da ra hUM phaT swA hA/ zhes bya ba man ngag tu// hUM gsum phaT gsum shes par bya// oM bA su ki hri tan+da ra swA hA/ oM tak+Sha ka hri tan+da ra swA hA/ phaT phaT phaT swA hA/ oM karko Ta hri tan+da ra swA hA/ oM pad+ma tri tan+da ra swA hA/ oM ma hA pad+ma hri tan+da ra swA hA/ oM shaM kha pA la hri tan+da ra swA hA/ oM ku li sha laM hri tan+da ra swA hA/ oM hu lu ta ke li hri tan+da ra swA hA/ oM hri tan+da ra hUM hUM hUM phaT phaT phaT/ a mu ka sa nirba shiM ku ru hUM phaT swA hA/ oM ba su ki hr-i tan+da re de ba dat+ta nirba shiM ku ru hUM hUM hUM phaT phaT phaT swA hA/ bsnyen bsgrub la sogs bya ba yang // sngags kyi dbye ba la sogs kyang // man ngag can gyis sbyor shes bya// dug phrogs 'o ma nag por 'gyur// de 'og yungs kar la sogs kyis// sngags bzlas pas su brdeg par bya// brdegs pa tsam gyis bsgrub bya yi// snying ni 'bar ba la sogs 'gyur// de yi snying gar yi ge hUM// bsgoms pas rnam shes bcings shing gzung sa// de tsam gyis ni dbugs g.yo 'gyur// bdag gi sna sgo'i 'od zer gyis// mche bas zin pa'i sna sgor thim// lus bkang bas ni rkang lag 'dar// de nas hUM gi glu blang bya// de yang sngon du se gol gtogs/ gsum gyi sgra yis ldang bar 'gyur// langs nas rdo rje mkha' 'gro bsgom// yan lag thams cad bsrung bar bya'o// klu sman dkar gsum sna tshogs kyis// mchod dang gtor ma klu la shis// de sogs sbyor ba gzhan yang // slob dpon mkhas pas sbyor shes bya// dug gis zin pa'i gnas bstan pa// kha dang smin ma rkan dang ni// sna rtse sna sgo mtshan ma dang // bshang ba mthe bong gzung ba rnams// gso ru mi rung spang bar bya// rigs ldan mgo brgya gtsigs pa dang // ka ma la ni dug gi mche ba ste// bzhis zin pa ni 'chi bar 'gyur// lhag ma rnams ni gsor rung bas// rnal 'byor snying rje dang ldan pa// dbang bskur man ngag ldan pa yis// cho ga gzhung bzhin byas pa dang // gzhan sgrol stobs kyis bdag kyang sgrol// dngos grub kyang ni thob par gsungs// de bas brtson 'grus bskyed de bsgrub// mchod bstod la sogs byas nas ni// lha gshegs ting 'dzin bsdu bar bya// de 'og smon lam gdab bya ba// dper na sman rnams mthu yis ni// rdzas kyi dug ni 'joms pa bzhin// de bzhin klu yi dug rnams ni// sngags kyi mthus su 'joms par 'gyur// rnam par rtog pa'i dug rnams ni// ye shes mthu yis 'joms par 'gyur// rdzas kyi mthu yi stobs rnams kyis// dug rnams ma lus zhi gyur cig // sngags kyi mthu yi stobs rnams kyis// dug rnams ma lus zhi gyur cig // ye shes mthu yi stobs rnams kyis// dug rnams ma lus zhi gyur cig // dug rnams zhi byed mthu yis ni// thams cad byang chub thob par shog // dug zhi bar byed pa'i sbyor ka ste nyi shu pa'o// // bcom ldan 'das rdo rje 'dzin pa la phyag 'tshal lo// dgug pa la sogs sbyor ba gzhan yang bstan// lha bskyed sbyor ba rdzogs nas ni// sngags rnams so so'i mtha' la ni// dgug pa'i yi ge gdags par bya// yang nA ga rA dzA dza dza zhes pas/ thun mong gi sngags su shes par bya'o// sngags kyi yi ge'i 'od zer gyis// gang 'dod gnas nas bkug nas ni// shing chen dag gi sdong po la// shing gi chol ni phyung nas su/ gro ga dag la klu gzugs bri// 'od zer 'phros pas de la bkug // de nas shing chen nang du gzhug // kha bcad tshon gyi skud pas bcing // thal sogs 'dag pas zhal zhal bya// yang na pha bong la gong ma bzhin du shes par bya'o// de ltar mi bya bskrad pa ni// shing shun la sogs dag la ni// rlung ngam sha ba'i gzugs bris la// de yi steng du bsgrub bya'i gzugs// gang 'dod pas ni bris nas bzhag // rtsa sngags mtha' la bskrad sngags gdags// gang ltar 'dod pa'i sa phyogs su// sngags kyi 'od zer stobs kyis 'phang // gong gi sbyor bas bkug nas su// gru gsum nag po'i brub khung du// nag po'i sbyor bas kha bcad la// ri rab gzugs bri mnan par bya'o// lha rnams bcu bdun stang stabs kyis// ji tsam 'dod par mnan par bya'o// gsang bar 'dod pa'i sbyor ka yis// gzugs brnyan la sogs gong bzhin bca'// bsnyen pa la sogs rdzogs pa yis// gsang sngags la sogs shes byas la// mtshon cha phyag mtshan byin brlabs la// khro bo mtshon cha thogs pa yis// lus rnams gtub cing gsod bar bsam// yang na 'khrul 'khor sbyor ba bya// yang na sngags kyi 'od zer gyis// gang 'dod par ni bsreg par bya// yang na sbyin sreg dag gis bya// dam la ma thogs klu rnams ni// sgrub pa po la bar chad byed// dang po zhi bas gdul bar bya// zhi bas 'dul bar ma gyur na// de la drag po'i las rnams brtsam// dam la thogs pa'i klu rgyal ni// bsten cing bsgrubs na dngos grub ster// bde gshegs sprul pa bsgrubs na ni// dngos grub mchog kyang ster bar byed// klu rgyal de bsgrub sbyor ba yang // sngon 'gro cho ga rdzogs nas ni// de nas stong pa nyid du bsgom// stong pa'i ngang las pad zla'i gdan// de steng cho ga gsum gyis bskyed// lhag pa'i lha ni gang 'dod bskyed// gzhan dag sprul pa'ang gang 'dod pa yang yod// mdun du pad zla'i gdan steng du// cho ga gsum mam skad cig sbrul// sku mdog dkar po sbrul zhags bsnams// klu rgyal de 'dra spyan drangs bstim// mchod bstod la sogs rdzogs byas la// de nas gang yin bzlas brjod bya// klu'i cho ga'i sbyor ka ste nyi shu gcig pa'o// // bcom ldan 'das rdo rje 'dzin pa la phyag 'tshal lo// rnal 'byor bsnyen pa rdzogs pa yis// 'khrul 'khor rim pa brtsam par bya// dang po las bzhi'i rim pa ni// zhi ba go ro tsa na blang // gro ga'am smyug ma'i shun pa la// rtsa sogs dkar po ma yin spangs// zhi ba 'dod pa'i smyu gu yis// bsgrub bya sgrub byed 'khor lo bri// 'khor lo'i dkyil 'khor bri ba ni// brgyad dang bcu gnyis bcu drug bri// shes rab cho gas yang dag bri// yang na gcig dang gnyis su bya// sngags ni thams cad dgod pa dang // gcig dang gnyis su dgod pa'o// yi ge re re dgod pa dang // thams cad rdzogs par dgod pa'o// shar nas brtsams te bri bar bya// de ma thag tu dor ba yang // bsgrub bya'i ming dang nA ma dang // bskul ba'i tshig dang bcas pa bri// rdo rje 'dzin pa'i sbyor ba yis// yi ge hUM gi 'od zer las// sngon po'i dkyil 'khor spyan drangs nas// mchod bstod bsnyen pa byas nas su// dkyil 'khor nyid la gzhug par bya// byin dang ldan pa'i lha nyid ni// yi ge'i gzugs las 'phros pas na// dkar po don byed brtul zhugs can// mar dang sbrang rtsi dbus dkar nas// skud pa dkar pos bcing bar bya// me tog dkar pos thun gsum du// zhi ba'i sems kyis gtor bar bya// bdag nyid sngon po'i dkyil 'khor ni// bskyed pa'i rim pa gang 'dod bya// zhi ba'i dkyil 'khor dkar po la// de yi mdun du bsgrub bya ni// pad+ma zla bar gnas pa ste// kho dog dkar po zla ba'i mdangs// bsgrub bya gnas par mthong nas ni// bum pa dkar po'i zla ba'i mdangs// bdud rtsi lngas ni bkang ba yis// dbang bskur ba ni bsam par bya// rdzogs sangs rgyas pa grangs med dbang // thob nas bsgrub bya gang yin la// bdud rtsi spyi bor blugs par bya// bdag nyid sngon po'i sbyor ba yis// sngags kyi 'od zer spros pa las// bsgrub bya'i mi mthun zhi bar bya// de nas bzlas pa brtsam par bya// oM na mo nI lAm+ba ra d+har badzra pA Ni hUM phaT swA hA/ che ge mo zhi bar gyis shig // na ma swA hA/ dug ni zhi bar 'dod pa ni// gur gum dag gis 'khor lo bri// dkar po'i phyogs kyi tshes gcig nas// nag po'i gcig tu las rnams 'grub// de ltar rnal 'byor sgrub pa pas// 'khor lo'i man ngag yod pa na// the tshom med par byas nas ni// sngags ni nan tan cher bskyed na// nges pa kho nar 'grub par 'gyur// zhi ba'i 'khrul 'khor gyi sbyor ka ste nyi shu gnyis pa'o// // bcom ldan 'das rdo rje 'dzin pa la phyag 'tshal lo// de nas gzhan yang rgyas pa yi// thams cad sngon bzhin byas nas ni// sngags ni thams cad dgod pa na// mi dgod pa ni sngon bzhin bya// 'khor lo yang ni sngon bzhin no// stong pa'i mtshams ni blangs nas su// ming dang bskul tshig swA hA spel// gzhi ni gro ga'am ras la bya// gur gum kha che skyes la sogs// gang 'dod pa yis bri bar bya// kham por ser bor kha sbyar nas// skud pa ser pos bcing bar bya// bdag nyid rgyas pa'i lha nyid du// bskyed pa la sogs rdzogs par bya// yi ge hUM ni ser po yis// lcags kyu'i dbyibs 'dra spros nas ni// rgyas pa'i dkyil 'khor bkug nas ni// sngon bzhin mchod pa la sogs bya// de nas 'khrul 'khor dag la bstim// byin dang ldan pa'i lha rnams ni// yi ge'i gzugs las 'od 'phros pas// ser po'i byed pa brtul zhugs can// mar dang sbrang rtsis snod bkang la// skud pa ser pos bcing bar bya// me tog ser pos thun gsum du// rgyas pa'i sems kyis gtor zhing mchod// bdag nyid sngon po'i dkyil 'khor ni// cho ga gang 'dod la sogs bya// yi ge'i gzugs su mthong byas la// bsgrub bya'i mi mthun rgyas byas te// me tog ser po dus su mchod// lha yi rnal 'byor shes pa yis// thams cad rdzogs nas dkyil 'khor la// pad+ma zla ba'i gdan steng du// bsgrub bya ser po mdun bsams la// gser sogs bum pas dbang bskur bya// rgyas pa'i mi mthun skyon rnams ni// bkru zhing de nyid rgyas par bsam// sngon du gsungs pa'i sa bon las// me tog ser pos dus gsum du// sngags bzlas skyon rnams sbyang bar bsam// oM na mo nI lAm+ba ra d+ha ra badzra pA Ni hUM che ge mo rgyas par gyis shig swA hA/ rgyas pa'i dus ni yang dag bstan// nya dang de bzhin rgyas pa'i nya// de yi dus su yang dag sbyar// rgyas pa'i las ni 'di dag la// rnal 'byor can gyis brtson par bya'o// rgyas pa'i 'khrul 'khor gyi sbyor ka ste nyi shu gsum pa'o// // bcom ldan 'das rdo rje 'dzin pa la phyag 'tshal lo// de nas dbang gi 'khrul 'khor 'di// grA ba dmar po'i rdzas rnams la// 'khor lo gnyis ni sngon bzhin bri// sngags sogs dgod pa sngon bzhin bya// bsnyen pa yang ni sngon bzhin bya// rgya skyegs tsan+dan khu ba'am// srin lag khrag gis bri bar bya// kham phor nag po la sogs min// kha sbyar 'khor lo gzhug par bya// sbrang rtsi mar gyis bkang nas su// skud pa dmar gyis bcing bar bya// lha yi rnal 'byor ldan pa yis// 'od 'phros spyan drangs sngon bzhin mchod// de nas 'khor lo dag la bstim// dbang du byed pa'i lha rnams ni// sngags kyi gnas su nus mthu can// 'od zer dmar po'i sbyor ba yis// bsgrub bya dbang du bya bar bsam// me tog dmar pos dus gsum mchod// cho ga las bskyed rdo rje 'dzin// dmar po kha dog dbang du byed// nub phyogs ngos su kha bltas la// zla ba dmar po dag la ni// bsgrub bya bsam par byas nas ni// snying ga'i yi ge'i 'od zer gyis// bsgrub bya gnas nas bkug bsams la// khri yi sngags ni bzlas par bya// bsgrub bya'i lus la phog gyur pas// de yi sems ni yengs gyur nas// zhabs kyi drung du 'gyel bar bsam// skra grol ba la gos med pa// shin tu g.yeng ba'i bsgrub bya bsam// dbang du mi 'gyur gang yang med// oM nI lAm+ba ra d+ha ra badzra pA Ni ma hA tsaN+Da ro Sha Na hUM hUM phaT/ che ge mo dbang du bgyis pas ma ya ho// gang dag dbang du mi 'gyur ba// kha ti ma yi me ni du ba med// sngags bzlas 'khrul 'khor la ni bsro// las su bya ba dus bstan pa// nag po'i brgyad nas brtsams nas ni// de bzhin nag po'i brgyad kyi bar// brtul zhugs can gyis dbang la sbyor// de bzhin dbang gi 'khrul 'khor la// rnal 'byor can gyis brtson par bya'o// dbang gi 'khrul 'khor gyi sbyor ka ste nyi shu bzhi pa'o// // bcom ldan 'das rdo rje bsnams la phyag 'tshal lo// drag po yi ni 'khrul 'khor dag // dur khrod dag gi ras ma la// ske tshe ni ma pa'i bye brag gis// tsha ba gsum gyi mar dang dur khrod sol// da du ra dang gtum po'i sa bon dang // khro mdzub khrag dang tsi ta khu ba dang // byi brun gyi ni 'jim pa blang // gtum byed kyi ni phru ba'i chus// ltogs chen sgro yi smyu gu yis// bdag nyid lha yi rnal 'byor ldan// gtum po khros pa'i sa bon gyis// brtul zhugs can gyis 'khor lo bri// bcu yi nyi ma phyed na bri// sngags la sogs pa dgod pa ni// sngon du gsungs pa'i rnam pa ni// de nas stong pa'i le'u tshe rnams// ming dang bskul tshig hUM phaT ldan// rnal 'byor khros pa'i gzugs can gyis// 'od zer 'phros pas lha rnams dgug // cho ga la sogs byas pa la// de nas bkug ste 'khor lor gzhug // gsod dang ldan pa'i khro bo ni// nus dang ldan pa'i yi ge rnams// gdug pa'i tshogs kyis gsad par bya// de ltar byin gyis brlab par bya// byi brun 'jim pa gtum byed chus// kham phor sbyar zhing dgang bar bya// me tog nag pos dus gsum mchod// bdag nyid khros pa'i rnal 'byor gyis// lho phyogs kha bltas bsgrub bya mdun// 'brub khung la sogs man ngag rdzogs// gzugs brnyan mdun du bzhag nas ni// gsod pa'i man ngag la sogs bya// gnas der bdag nyid sbyor ldan pas// rgyal rigs thod pa'am gzhan yang rung // nang gi 'bru dang sman dag dang // gling rta mi khrag thod pa bkang // bkang ste thod pa gsum sgyed bzhag // dur khrod dag gi ro shing bskul// khros pa'i me yis bskul bar bya// dur khrod ras mar bsgrub bya'i ming gzugs bri// steng gi thod pa bcug ste bzhag // thod pa kha sbub thal ba phyogs su gtor// 'dis ni nges par gsod par 'gyur// yang na gzhan sogs sbyor ba ni// mkhas pa yis ni shes par bya// oM nI lAm+ba ra d+ha ra badzra pA Ni mahA yak+Sha se nA pa ta ye hUM hUM phaT phaT/ de ba dat+ta mA ra ya hUM phaT/ drag po'i 'khrul 'khor gyi sbyor ka ste nyi shu lnga pa'o// // bcom ldan 'das rdo rje 'dzin pa la phyag 'tshal lo// de nas bskrad pa'i 'khrul 'khor brtsam// dur khrod ras ma khru gang la// sngon du gsungs pa'i rdzas rnams kyis// 'khor lo'i sngags sogs sngon bzhin bri// stong pa'i le'u tshe blangs nas ni// gang ming bskul ba'i sngags dang ldan// bdag nyid lha yi sbyor sogs ldan// 'od zer 'phros nas spyan drangs mchod// gsol bstod byas nas bsnyen pa bya// khri ni thos nas nag po'i phyogs// nag po'i phyogs kyi tshes bzhi la// gsol ba btab ste bstod pa bya// them pa'am rgya gram lam du sba// bsgrub bya ji srid mnan pa ru// 'thab cing 'thab pas dbye bar bsam// gtor ma byin nas skrod cig ces// gsol ba mang du gdab par bya// khros pas nub byang kha bltas te// sngags bzlas myur bar 'bros par 'gyur// khyim du rtag tu 'thab 'bros pas// oM nI lA m+ba ra d+ha ra badzra pA Ni ma hA ya k+Sha se nA pa ta ye hUM hUM phaT phaT/ de ba dat+ta che ge mo skrod cig dat+tA ya hUM phaT/ sbyor ba'i man ngag 'di yis ni// nges par gnas nas skrod par 'gyur// skrod pa'i sbyor ka ste nyi shu drug pa'o// // bcom ldan 'das rdo rje 'dzin pa la phyag 'tshal lo// gzhan yang 'khrul 'khor sbyor ka ni// gong du bstan pa'i rdzas rnams kyis// 'khor lo bris nas cho ga bya// bzlas pa khri ni them nas ni// br-i ti ka ye shing la gdags// mi yi rje ngar bsgrub bya yi// dri chen dag gis thod pa dgang // ming dang bskul ba'i sngags ldan pa// 'bum tsho bzhi ni thon pa dang // shing gi gong ma dag la gdags// 'khor zhing 'khrug cing myos par 'gyur// yang na skad cig tsam gyis 'gugs// oM nI lAm+bar d+ha ra ma hA ya k+Sha se nA pa ta ye badzra pA Ni ye hUM hUM phaT phaT/ de ba dat+ta mA ra ya hUM che ge mo dzaH/ zhes bya ba yi sngags kyis na// ji ltar 'dod pa 'di rnams 'grub// 'gugs pa la sogs pa'i 'khrul 'khor gyi sbyor ka ste nyi shu bdun pa'o// // bcom ldan 'das rdo rje 'dzin pa la phyag 'tshal lo// lung bstan sbyor ba'i man ngag ni// rgyud rnams kun dang mi 'gal ba'i// mkha' 'gro ma yis rgyas btab la// rnal 'byor bla dman don du ni// yang nas yang du gsol btab pas// yid ches brod pa bskyed pa'i phyir// man ngag rim pa bstan pa la// bla ma las ni gsan bar gyis// gsang sngags sgo ni dpag med nas// thabs kyi rim pa mang gsungs pa// sems can las ni sna tshogs pas// so so'i mos pa mi mthun phyir// dper na sman rnams nus pa yis// nad rnams so sor sel ba bzhin// man ngag thabs rnams so sos kyang // dug gi nad rnams 'joms par byed// dper na sman nus gcig gis kyang // phrad pa tsam gyis nad 'joms pa'o// yang na gnyis 'joms gsum 'joms dang // bzhi 'joms lnga 'joms la sogs dang // mang po 'dus nas 'joms pa dang // de dag kun gyis ma choms pa// sbyor ba gzhan sogs 'joms pa dang // gzhan po kho nas 'joms pa dang // sman dang sbyor ba de dag kyang // mkhas pa yis ni 'joms par 'gyur// mi mkhas pa yis gnod par 'gyur// sman pa mkhas par gyur kyang ni// brtson 'grus nan tan ma byas na// dug rnams 'joms par mi 'gyur ro// de bzhin mthun pa'i dpe rnams ni// mkha' 'gro ma yis lung bstan nas// zhib pas 'di ru ma phye'o// bsgom pa'i stobs kyis nyon mongs 'joms// bsgoms pa las byung dngos grub kyis// mchog gi dngos grub thob par 'gyur// ting 'dzin thob par ma gyur pas// tshogs 'khor tshogs mchod dngos grub bo// des ma byung na sbyin sreg gis// dngos grub bsgrub par gsungs pa yin// des ma byung na bzlas brjod do// des ma byung na gtor ma'o// de rnams kun la ma byung na// las kyi phran tshegs gzhan yang bstan// yang na de dag thams cad kyang // gcig 'dus gnyis 'dus gsum 'dus dang // bzhi 'dus lnga 'dus la sogs pas// 'byung bar 'gyur bar gsungs pa yin// yang na mchog 'dod pa la ni// thams cad rdzogs par dgos par gsungs// thun mong dngos grub bsgrub pa la// che chung gi ni rim pas gsungs// sbyor ba re res kyang ni 'grub// gsang sngags la la'i bzhed kyis ni// dper na sbrul ni smyu gur zhugs// rtsa bar 'gro dang rtse mor 'gro// de bzhin rnal 'byor sngags pa yang // rig 'dzin sa dang rdo rje dmyal// la la dag gi gzhung gis ni// bar ma do nas 'gro ba'o// la la skye ba phyi ma la// la la dag gi bzhed kyis ni// gnyis pa gsum pa dag la'o// bzhi pa lnga par 'dod pa'ang yod// la la skye ba bdun pa la// phyag rgya'i dngos grub thob par bshad// de ltar gzhung lugs mi 'dra ba// mang du gsungs pa de dag kyang // 'gal ba med de kun ka bden// gsang sngags kyi ni gzhung gis kyang // skye ba bdun las mi 'da' bas// ma bsgoms kyang ni sangs rgyas sa// zhes su rgyud las gsungs pa yin// skye ba bdun zhes bya ba yang // sngags pa'i byang chub sems dpa' yin// sngags dang sman la sogs pa yi// stobs kyis lus sems las rung ba'i// sha dang thod pa la sogs pa// bsten cing zos pas dngos grub thob// de bas sngags mthu'i yon tan no// sa dang pha rol phyin pa la// skye ba bdun pa 'ong srid kyang // de lta 'ong ba shin tu dkon// skye ba bdun pa zhes bya'i gnas/ phal cher dur khrod chen po yi// mkha' 'gro ma yi gnas su skye// rig 'dzin sa zhes bya ba yang // gcig ni de la bya ba yin// rig 'dzin sa la gsum yod de// dur khrod rig 'dzin sa dang ni// bar snang lha gnas sa rten dang // mkha' spyod 'og min stug po'i sa// gnas ni de gsum yin par gsungs// skye ba bdun pa'i gang zag ni// mi yul gnas ni khyad par can// sngags spyod pa yi gnas dag tu// 'ga' tsam 'byung ba dag kyang yod// skye ba gcig pa la sogs gzhan// de rnams gnas kyang de bzhin no// skye ba bdun pa'i gang zag ni// dad dang snying rje la sogs ldan// pha rol phyin bcu'i chos la spyad// mthun 'jug spyod pa kun la mkhas// bzo dang rig pa'i gnas la mkhas// lta ba ma nor gdeng du gyur// spyod pa la dor thabs la mkhas// man ngag thob pa tsam gyis ni// the tshom med par 'jug par byed// man ngag bsgoms ma thag tu ni// ting 'dzin skyes 'gyur rang bzhin gyis// khams dang dus dang bye brag shes// rgyud lung mtshan gyi man ngag la// thos pa tsam gyis dbu zhabs kyi// man ngag rnams ni khong du chud// bshad pa'i rgyud dang 'grel pa dang // mngon par rtogs pa'i rim pa rnams// ma thob pa ru shes par 'gyur// dper na shing mdzer bsal ba tsam// rgyud lung man ngag mdo mdo yi// mkhas pa la ni brten nas su// thams cad don rnams khong chud pas// skabs phyed shin tu spyi don rgyas// dka' 'grel mngon rtogs rim pa ni// rtsom nus don la shin tu mkhas// mig ni yun rings mi 'dzums shing // yi dam lha bsgom dus su ni// skye ba bdun pa'i grib ma snang // skye ba gnyis la grib ma gnyis// gsum la gsum/ bzhi la bzhi// lnga la lnga// drug la sogs pa gzhan po la// grib ma'i rtags kyang de bzhin no// bsgom pa'i stobs kyis khyad par ni// zhag bdun zla gcig zla bdun du// mkha' 'gro mas ni lung ston cing // chos bshad rtags rnams ston par mdzad// chos ston pa yi mdzad spyod kyang // dngos su sprul nas ston pa dang // yang sprul sum sprul la sogs su// sprul nas ston dang yang na ni// sku ni mi snang sgra yis su// nam mkha' las su ston pa dang // yang na phyag mtshan la sogs la// sgra byung nas ni ston pa dang // yang na rmi lam mtshan mas su// dus bzhi dus gsum dus gcig tu// yang nas yang du ston pa'o// ma thos pa yi man ngag rnams// ston par byed na skye bdun sogs// sngags kyi dngos grub thob pa yi// rnal 'byor rig 'dzin byang chub sems// yang na dang po skyes nas ni// theg chen chos la mos nas kyang // man ngag bsgom la shin tu dga'// slob dpon la ni man ngag gi// rna brgyud gcig tsam thos nas su// bsgoms pas dngos grub thob par 'gyur// de nas gong bzhin byung nas su// gzhan la yang ni ston par nus// yang na skye bdun gang zag de// skyes ma thag tu yi dam lhas// rmi lam la ni chos bstan nas// man ngag de bsgoms dngos grub ni// phra mo dag gis thob nas kyang // gzhan la chos ni ston par nus// de nas rim gyis gzhan yang 'byung // yang na skye bdun gang zag de// rkyen ni gnyis po 'dzom pa las// bsgom pa la ni dga' bar 'gyur// sngon gyi bsgoms pa'i stobs kyis su// 'bad rtsol drag po ma byas par// thun gcig la ni bsgom pa rnyed// de nas rim gyis bsgoms pas su// zhag bdun nas ni lung ston 'byung // de nas rim gsum gong ma bzhin// de nas mngon shes drug ldan nas// phyag rgya'i dngos grub thob par 'gyur// sngags pa'i rnal 'byor thams cad kun// skye ba 'di la phyag rgya thob// de ltar ma gyur rnal 'byor pa// god ma bzhin du skye bdun du// len pa'i rtags ni gong bzhin 'byung // skye ba 'di thob tshul rnams kyang // theg chen snod du rung ba las// dbang bskur man ngag thob pa yis// dam tshig ma nyams bshags la brtson// bskyed rim brtan par 'gyur ba yis// lus kyi rnam rtog bzlog nas kyang // rdo rje bzlas la brtan par bya// rdo rje bzlas la brtan nas kyang // dag gi rnam rtog bzlog nas ni// sems dben pa ni brtan par bya// sems kyi 'khrul rtog bzlog nas kyang // sgyu ma'i ting 'dzin la gnas nas// 'od gsal la ni 'jug par bya// de nas spros med man ngag las// lhun gyis grub 'gyur phyag rgya'i mchog // yang na bskyed rim la brten nas// tshe la dbang ba'i rig 'dzin sgrub// tshe la dbang ba'i rig 'dzin gyis// rdzogs pa'i man ngag bsgom par bya// nges su phyag rgya'i dngos grub 'thob// yang na bskyed rim brtan pa yis// rdzogs rim man ngag gang bsgoms kyang // zla ba drug gis phyag rgya 'thob// rdzogs rim bskyed pa la brten nas// de nas rdzogs pa'i rdzogs pa yis// phyag rgya'i dngos grub thob par gsungs// de ni slob dpon chen po'i gzhung // spyir na lta ba gdeng gyur gtso// lan cig bzlog pa'i tshul du ni// byas na the tshom mi skye zhing // ldog par mi 'gyur 'byung pos kyang // tshugs par mi 'gyur 'bras bu 'byung // de lta ma gyur rnal 'byor pas// man ngag nyams su lon par bya// man ngag bsgoms pa'i stobs kyis su// mkha' 'gro ma yi lung ston pas// lung ston pa yi dus su ni// lta ba man ngag zab mo ni// bstan pa bsgoms pas phyag rgya 'thob// yang na rnal 'byor rim pa ni// blo yi rab 'bring khyad par ni// bag chags rkyen la sogs pa yis// rab 'bring dgu dang gsum dang ni// dbye bar bya ba'i don shes bya// rgyu rkyen tshogs pa'i rnal 'byor ni// skye ba 'di la lung ston pas// phyag rgya'i dngos grub thob par 'gyur// rkyen ni rab tu ma gyur pa// rab kyi 'bring sogs ldan pas ni// bar ma do la lung ston 'gyur// rab kyi tha ma ldan pa ni// skye ba phyi ma lung ston no// 'bring gi gsum po rigs ldan yang // gnyis dang gsum dang bzhi ru sbyar// tha ma'i rigs ldan gsum po yang // lnga dang drug dang bdun du sbyar// yang na rkyen sogs ldan 'gyur yang // rgyu la sogs pa'i nus pa rnams// drag zhan gyi ni nus pa yis// rkyen gyi tshul bzhin sbyor shes bya'o// rgyu rkyen gnyi ga 'bring sogs kyi// rim pa ni ldan pa rnams// gong ma gnyis dang mi mthun pas// gsum dang bdun du sbyor shes bya'o// gnyis ka gzhan par gyur pa ni// gsang sngags snod du mi rung bas// dbang bskur mi bya 'jug pa tsam// dge ba'i sa bon chung 'gyur yang // smon lam btab pa'i dad ldan te// gsang sngags las ni mos 'gyur nas// yang dang yang du gsol 'debs la// phyi yi dbang bskur tsam byas la// mi zab dbyings kyi man ngag bstan// de la bstan pa'i gang zag la// lhag pa rnams ni rim gyis bstan// yang na rnal 'byor rim pa ni// yi dam lha sogs so so ru// so sor bag chags bzhag pa dang // mos pa la sogs rim pa yis// the tshom la sogs med mod kyi// dngos grub 'grub par ma gyur na// sgyu ma lta bu'i 'du shes kyis// tha mi dad par bsgoms nas kyang // man ngag yang yang sbos kyang ni// 'gal pa med de dngos grub 'grub// de ltar byas kyang ma byung na// sgrib pa shin tu che gsungs pas// sbyin sreg tshogs 'khor bzlas brjod dang // gtor ma la sogs cho ga yis// bdun nas stong gi bar du ni// mkhas pas ci nus rgyud brtags la// cho gas sdig pa byang bar gsungs// dper na// lus kun la ni gnod pa yi// tsher ma'i phung pos lam rnams 'gags// me yi sbyor ba mkhas pa yis// bsregs pas thams cad med par byed// de nas lam ni bskyed nas ni// gang du phyin par 'gro bar byed// de bzhin sngags sogs mthu rnams kyis// sgrib pa la sogs bcom nas kyang // ting nge 'dzin gyi lam bskyed nas// dngos grub kyang ni thob par 'gyur// dngos grub khyad par ma thob na// phra mo la sogs thob par 'gyur// mtshan ma'i lung ston phra mo 'byung // gal te de ltar ma gyur par// tshe dbang ma thob rnal 'byor pas// sgrib pa rnams ni byang gyur nas// skye ba phyi ma la sogs su// dngos grub kyang ni thob par 'gyur// yang na sngags kyi mthu yis ni// sdig sgrib rtsad nas ma chod kyang // che long rags pa mgo bcom nas// gzhan dag mi spyod mgo gnon cing // dam tshig ma nyams bshags la brtson// smon lam dge ba bsngo legs pas// skye ba 'di brjes gzhan dag tu// dus dang gnas dang slob dpon dang // rigs dang phyag rgya'i man ngag sogs// skyes ma thag tu rnyed par 'gyur// de ru dam tshig ldan sogs pas// rim gyis skye bdun brgyud nas su// 'bad rtsol drag po ma byas bar// sangs rgyas sa la 'gro bar gsungs// de sogs lud bstan sbyor ba rnams// mkha' 'gro ma yi lung ston du// rnal 'byor mkhas pas shes par bya'o// 'dir ni blo dman don ched du// cung zad bsdus te bstan pa yin// mkha' 'gro ma yi lung bstan yang // 'jig rten pa dang 'jig rten 'das// 'jig rten 'das la gnyis yod de// sa gnas rig 'dzin mkha' 'gro dang // bde gshegs byin brlabs mkha' 'gro'o// mkha' 'gro de dag gnyis ka yang // mdzes pa'i gzugs dang mi mdzes pa'i// gzugs dang sna tshogs sprul nas ston// de la 'jigs dang mi 'jigs dang // ro dang dogs pa'i sems spangs te// phyag rgya brda la sogs pa yi// ston pa'i dus su lan rnams ni// ston par shes par ma nus na// dngos grub med de nyams par 'gyur// de bas nan tan cher bskyed de// man ngag thos pa che ba gces// thos pa che bar ma gyur kyang // gang bsgrub rgyud skor la sogs la// slob dpon la ni yang nas yang // the tshom chod par mnyan par bya// rgyud rnams thos par mi nus pas// bsgrub pa'i cha rkyen bcu bdun po// shes par de ni ma byas na// dngos grub 'grub par mi 'gyur ro// slob dpon bla ma la brten pas// ma tshang yang ni 'grub par gsungs// 'jig rten pa la gnyis yod de// rgyal bas bka' la btags pa yis// sangs rgyas bstan pa bsrung ba dang // bdud ni nag po la sogs pa// dam la ma thogs bar chod mkhan// de ltar gnyis su ma shes na// dngos grub thob kyang slar la 'chor// de gnyis gzugs dang rtags sogs kyang // gong ma bzhin du ston pas na// de yi rim pa'ang gong bzhin bya// de yang brtag pa'i cho ga yang // zhag gsum zhag bdun rtsa gcig tu// re dogs la sogs thams cad kun// spangs nas rnal 'byor ting 'dzin la// nan tan du ni brtson 'grus bya// tshogs 'khor la sogs yang dang yang // byed pa'i dus su rdo rje glu// byed cing phyag rgya sogs ston pas// ting 'dzin phyag rgya gsal ba dang // mtshan ma la sogs gsal 'bar zhing // gzugs dang sgra dang dri la sogs// thams cad brten zhing mi 'gyur ba// lha yi mtshan mar shes par bya'o// de las bzlog pa thams cad kun// bdud kyi rtags su shes par bya'o// de la sogs pa mtha' yas mchog // mkha' 'gro'i lung du bstan pas na// 'dir ni bsgrub pa'i don du bsdus// bsgrub pa'i cha rkyen man ngag rnams// sgrub pa nyams su len pa la// bstan cing spel na bsod nams 'phel// nyams su mi len ser sna can// rdzas dang lus srog la sogs pa// bla ma la ni 'bul mi nus// de la man ngag bstan mi bya// de la man ngag bstan pa na// dngos grub nyams te sdig pa 'phel// dam tshig nyams te mkha' 'gros gsod// cha rkyen la sogs bcu bdun po// ston pa phyag na rdo rje yis// sems dpa' phyag na rdo rje la// rna ba brgyud pa'i man ngag de// rdo rje mkha' 'gro ma la bstan// des ni ro langs ma la bstan// gnod sbyin phyag na rdo rje dang // slob dpon phyag na rdo rje la// brgyud pa'i man ngag rim pa rnams// nan tan gyis ni btsa' bar bya// de la btsa' ba ma shes na// dper na yid bzhin nor bu ni// klu rgyal gtsug nas rnyed nas ni// 'dam rdzab nang du stor ba bzhin// de bzhin man ngag rin chen 'di// lus ngag yid gsum dka' ba yi// sgo nas slob dpon la btsal nas// dam med rmongs pa'i lag shor na// dngos grub mi thob nyams par 'gyur// de bas nan tan bskyed de btsa'// lung bstan pa'i sbyor ka ste nyi shu brgyad pa'o// // bcom ldan 'das rdo rje 'dzin pa la phyag 'tshal lo// de nas sems can rtsod ldan gyi// dus su rnal 'byor sgrub pa pos// dam tshig nyams pa mang 'byung bas// yo byad rdzas chud sgrub pa pos// nyams pa 'phel du mi gzhug phyir// maN+Dal cho gas bskang ba ni// dang po rnal 'byor 'gyod sems kyis// shin tu gus pas maN+Dal bca'// maN+Dal bca' ba'i thabs bstan pa// sa gzhi shin tu mnyen pa la// skyon spangs yon tan ldan pa yi// maN+Dal lnga ni bca' bya ste// dang po maN+Dal dkar po bca'// gnyis pa sngon po dag tu bya// gsum pa mthing ga dag tu bya// bzhi pa ser po dag tu bya// lnga pa dmar po dag tu bya// dkar rtsi dang ni ba bla dang // yang na rtswa sngon me tog gis// gnyis pa dang ni gsum pa ni// mtshal la sogs pa'i rigs dang ni// gur gum la sogs rigs dag dang // sbyar ba'i nag po'i rigs dag gis// kha dog bsgyur bar bstan pa yin// yang na thams cad dkar dang sngo// de gnyis gcig gis bya ba yin// bsdus rgyas mkhas pas shes par bya// ba yi rnam pa lnga dang ni// bdud rtsi rnam pa lnga dag ni// dngos grub can gyi snod du gzhag // rin chen bum pa la sogs kyi// skyon spangs yon tan ldan pa yi// snod du thun mong khyad par rdzas// tsan+dan med du mi rung ngo // kha rgyan 'bras bu can gyis bya// dang por bdag nyid rnal 'byor pas// tha mal 'du shes spangs nas ni// lha yi nga rgyal ldan pa yis// dang po bum pa byin gyis brlabs// bdud rtsi 'khyil pa'i sngags kyis gdab// oM a mr-i ta kuN+Da li hUM/ nyi shu rtsa gcig bdun du gdab// gong gi bkra shis snod kyi rdzas// bdud rtsi 'khyil pas btab nas kyang // dang po bum pa'i chus su bsang // bdud rtsi 'khyil pa'i sngags kyang bzlas// thugs ka'i a las zla ba yi// dkyil 'khor chen po nyid du bsam// oM a tsan+d+ra maN+Dal hUM// bdun dang lnga dang gsum du bzlas// tsan+dan las kyi bum pas bsang // yi ge du 'phros tsan+dan phog // de las 'phros pas maN+Dal gang // oM d+hUM pa s+pha ra Na hUM/ zhes pas lan bdun bzlas so// me tog lnga dang gnyis gcig la// kha dog mtshan nyid shes byas la// yi ge paM las pad+ma ni// stong ldan brgyad ldan dag tu ni// gyur par bsams nas sngags bzlas dgram// oM baM pad+ma maN+Dal hUM/ zhes gong ma bzhin du brjod par bya'o// de steng b+h+rUM las gzhal yas khang // lnga dang gnyis dang gcig tu bya// de nas thams cad kun la yang // gsum du bya bar 'dod pa'ang yod// zla ba pad+ma gzhal yas khang // gsum dang gnyis dang gcig tu yang // rnal 'byor bsdus dang rgyas pa ni// nyams pa che chung go rims so// de nas rnal 'byor bdag nyid dang // dam tshig nyams pa'i rnal 'byor kun// khrus byas gos ni bzang po gon// rgyan cha la sogs mdzes par byas// shar ram nub tu kha bltas te// so so lha yi ting 'dzin bskyed// rdo rje dril bu byin gyis brlabs// rdo rje dril bus bskul nas kyang // tshigs bcad dag gis gsol ba btab// sngags kyi rgyal po mtha' la gdags// thugs ka'i zla ba'i dkyil 'khor du// yi ge bzhi 'phros lha mor gyur// bla ma yi dam lha dang ni// gsang sngags bdag po dkyil 'khor lha// dkon mchog gsum sogs spyan drangs nas// bla ma sbyangs nas mi bskyod 'gyur// mchod yon mchod sogs rgyas par dbul// de yi sngon du phyag rnams bya// gzhan yang mchod pa sna tshogs kyis// mchod nas bstod pa rgyas par bya'o// de nas sngags bzlas 'od zer gyis// lha rnams la ni phog nas su// 'od zer bskul nas tshur la 'dus// nyams pa'i lus la phog nas su// ba spu'i khung zhugs sdig pa bsdus// snying gar yi ge kaM ngam ni// 'od nag tu ni gyur par bsam// srog go 'dus kyi sna nas byung // lha dang bdag gi bar du ni// pad+ma nag po'i gdan bsams la// sdig pa'i gzugs de de ru bzhag // de nas yi dam lha yi sngags// bzlas pa'i 'od zer 'khrul 'khor gyis// sdig pa rnams ni sbyang bar bya// yang na sdig pa de nyid sbyangs nas kyang // lus kyi lhag ma sbyang ba'am// de nas yi ge brgya pa yis// man ngag bzhin du bsgoms nas kyang // snga ma bzhin du sbyang bar bya// yang na yi ge brgya pa gcig pus bya// yi ge brgya pa 'bum dang ni// rang gi snying po 'bum gyis ni// rtsa ba nyams pa chen po skongs// sum cha phri bas gnyis pa skongs// phyed phri bas ni gsum pa skongs// sum gnyis phri bas bzhi pa skongs// sum cha'i sum cha phri bas ni// lnga pa skongs te drug pa ni// sum gnyis phri bas skongs pa'o// de yi phyed phyed phri bas ni// tha ma gsum gyis go rims sbyor// yan lag brgyad dang brgya phyed dang // nyi shu rtsa gcig dag gis so// che chung rim pa dag gis ni// tha ma me'am chu yi ni// sbyin sreg dag gis sbyin par bya// gsang sngags bdag gam bdud rtsi 'khyil// rta mgrin bum pa gong bzhin bcas// byin brlabs la sogs byas nas ni// tha ma dag par bkru ba'o// sbyin sreg khrus dang ldan pa'am// yang na maN+Dal bzlas pa yi// cho ga gcig pus byar yang rung // dam tshig nyams pa bskang ba yi// sbyor ka 'di la brtson par bya'o// dam tshig nyams pa bskang pa'i sbyor ka ste nyi shu dgu pa'o// // bcom ldan 'das rdo rje 'dzin pa la phyag 'tshal lo// dbang gi rim pa bstan pa ni// bum pa gsang ba ye shes dang // bzhi par bstan pa de rnams la// gnas ni yid 'ong la sogs su// dus la sogs pa 'joms pa dang // slob dpon slob ma mtshan nyid ldan// sngon gyi gling gzhi rjes mthun par// dkyil 'khor byas nas slob ma gzhug // dbang bskur rim pa ma nor bar// rnam grangs rnams ni shes par bya// bskur thabs man ngag shes byas la// bskur ba'i gnas kyang ma nor brtag // de ltar byas pas sgrib pa 'byang // sa yang rim gyis non par 'gyur// de phyir man ngag bstan par bya// rtags la sogs pa'ang shes par bya// brda mi shes na sngags pa min// las dang po yis rdzas la brten// dgos pa shes na the tshom med// nus pa mthu dang ldan pas ni// 'bras bu khyad par thob par 'gyur// de dag spyi dang khyad par ni// cho ga man ngag rgyas pa rnams// rgyun 'grel kun na gsal bas na// 'di ru bdag gis mdo tsam bsdus// bum pa'i dbang ni rnam bzhi ste// phyi dang nang dang gsang ba dang // mthar thug pa ru shes par bya// phyi ni phyi rgyud dag dang mthun// nang ni nang rgyud dag dang mthun// yang na gnyis ka phyi ru bstan// nang gi slob dpon lus la gzhag // gsang ba yul ni nyid la sbyar// mthar thug slob ma mgo bo ru// dga' ba bskyed pa'am rdo rje'i rtsa// de rnams man ngag rgyas bshad pa// las kyi phreng bar shes par bya// gsang ba dbang la bzhi ru bstan// phyi ni bdud rtsi byin brlabs sbyin// yang na mtshan ldan phab nas ni// srin mtheb dag gis sbyin par bya// nang gi gsang ba pho brang nas// lag pa'i phyag rgya bzung nas sbyin// gsang ba yum gyi mkha' nas blangs// mthar thug gsang ba'i pho brang du// mchog dga' skyes par shes par bya// shes rab ye shes la yang bzhi// phyi ni las kyi phyag rgya ma// nang ni 'od kyi rig ma yin// gsang ba bya gdong ma la bya// mthar thug dregs 'dzin gtum mo yin// mthar thug la ni gnyis su bstan// rten bcas dang ni rten med do// rten med la yang gnyis su bstan// spros bcas dang ni spros med do// dbang gi man ngag rgyas bshad pa// slob dpon zhal gyi man ngag dang // las kyi phreng bar shes par bya// brda yi cho ga mdo tsam bstan// ka la sha a b+he She ka zhes pa ni// bum pa'i ngag brda lus kyi brda// lag pa'i sor mo bkang nas ni// rtse mo bsdus pa'i bum pa'i tshul// gu h+ya a b+hi She ka zhes pa/ gsang ba'i ngag brda lus kyi brda// sdom pos khro mo gnon pa ni// lag brda 'dri na shes par bya// pradz+nyA dz+nyA na gu h+ya a b+hi She ka zhes pa ni// shes rab ye shes ngag gi brda// lus kyi brda ni lha sbyin brda// yang na khyad par dga' ba mtshon// pra dz+nyA dz+nyA gu h+ya a b+hi She ka zhes pa// bzhi pa'i ngag brda lus kyi brda// lhan cig dga' ba skyes sa ru// mthe bo bcug nas mtshon par bya'o// de ltar brda rnams ma shes na// mkha' 'gro dngos grub ster ba na// brda rnams dris nas ster bar byed// brda rnams dri shes slar la 'chor// yang na brda rnams gzhan po yang // ma shes na ni mkha' 'gros gsod// brda la sogs pa ma shes na// gsang sngags spyod pa'i dus dang ni// 'byung po nyams gsod gsol ba dang // mu stegs shan 'dres 'byung ba dang // phyag dang phyag gi lan dus su// brda mi shes na sngags pa min// dbang bskur ba yi rim pa yang // chags lam grol lam gnyis shes bya'o// dbang bskur med na 'bras bu med// de bas dbang bskur nan tan bya// dbang gi sbyor ka ste sum cu pa'o// // bcom ldan 'das rdo rje 'dzin pa la phyag 'tshal lo// dam tshig rnams ni cung zhig bstan// dang po spyod pa'i dam tshig ni// chags lam spyod lam grol lam spyod// de ltar gnyis ka spyod pa la// dang po mchog dang rab mchog go// de la yang ni phyi nang ngo // dang po phyi yi spyod dus su// yul dang dus kyi gnas skabs kyis// zhi bas 'dul dang drag pos 'dul// mthun 'jug spyod pa mkhas shing zab// zas dang gos sogs thams cad kyang // rang dang gzhan ni gnyis ka la// phan sems spyod pas 'jug bya'o// phan sems med pa nyon mongs can// bdag gzhan lha dang snying rje spangs// 'gro don mchod pa spangs pas na// dam tshig nyams te ngan 'gror ltung // nang spyod du ni bstan pa ni// bdud rtsi lnga la sogs pa la// chags pa'i lam pas 'jug par bya// grol ba'i lam pas byin gyis brlabs// de ltar byin brlabs bdud rtsi ba lta// thams cad lha bsgoms mchod byas na// bsod nams chen po thob par 'gyur// khyi phag spyod pa bzhin byas na// dam tshig nyams te yi dags sa// chang ni bdud rtsi chen po ste// btung bar bya ba kho na yin// zhes rgyud las gsungs pa ste/ mtshan dang ldan pa'i snod mchog tu// rul sogs skyon rnams spangs pa yi// bdud rtsi ro ldan snod bkang ste// bdag nyid lha yi rnal 'byor bya// a las ka pA la ni bskyed// zla ba dang ni de yis bskyed// has ni gzugs sogs rnam rtog sbyangs// hrIHsa ni ro sogs rnam rtog sbyangs// hoHsa ni bdud rtsi chen por bzhu// mthe bong hUM las sa gzhi'i tshul// srin mtheb suM las ri rab tshul// bar nas maM 'phros bdud rtsi bkug // bdag gzhan lha ni mchod byas pas// bsod nams chen po thob par 'gyur// de ltar ma byas glang chen bzhin// chags shing brkam sogs myos 'thung na// skye ba lnga brgyar smyon par skye// byin gyis brlabs pa'i rim pa yang // yang na rigs lnga'i sbyor sogs bya// yang na mA ma kI yis sbyangs// yang na bdud rtsi 'khyil sogs bya// mtshan ldan snod dang chos 'byung dang // zla ba la sogs bsams byas pa// mchod par bya ba'am yang na bdun// spyi gtsug bla ma gzhag byas la// sku gsung thugs ni gnas gsum gzhag // de nas 'thor zhing mchod pa yis// phyag rgya sngags kyis dbul bar bya// so so'i rtsa ba'i sngags la a mr-i ta kuN+Da li zhes pa'am// a mr-i ta khA hi zhes pa gang yang rung // gsum gsum kun la dbul bar bya// de nas rang snying lha gsal la// ci ran gnod pa med tsam btung // nad la gnod par gyur kyang ni// thigs pa gsum ni dam tshig go// grol bas kyang ni mchod pa yi// dus su btung bar bya phyir ni// yul dus gnas skabs sbyar te btung // btung ba la sogs gzhan po yang // bdud rtsi ma byas 'thung byed pa// yi dags gnas su skye bar 'gyur// gsang ba'i spyod pa'i dus su ni// phyag rgya ma ni bsten pa yang // rnal 'byor chags pa'i lam pas ni// rtags ldan mtshan nyid la sogs ldan// de ltar bsten pa'i gnas skabs ni// dbang bskur rnam gnyis dus dang ni// mchod pa'i dus dang ting 'dzin ni// ye shes skye ba bogs dbyung phyir// dam tshig tu ni bstan pa yin// yang na bskyed rim bstan pa dang // rlung rnams las su rung 'gyur na// phyag rgya'i dngos grub myur 'dod phyir// phyag rgya la ni brten par bya// rnal 'byor grol ba'i lam pas ni// yid kyi lha mo gzugs mdzes ma// mchod pa'i dus su dam tshig go// de nas mkha' 'gro lung ston dus// dngos grub myur du thob 'dod na// mkha' 'gro'i man ngag la brten no// de ltar go rims ma shes na// dam tshig nyams te srin bur skye// sangs rgyas bstan pa 'jig pa la// 'khrul 'khor sbyor ba shes bzhin du// mi rtsom pa ni dam tshig nyams// mi shes gnod pa mi byed la// byed na yang ni dam tshig nyams// de sogs sbyor ba gzhan po yang // man ngag gis ni shes par bya// mchog gi spyod pa'i dus su ni// brtul zhugs smyon pa lkugs pa dang // gcer bu la sogs dus skabs sbyar// de ltar ma shes dam tshig nyams// rab mchog gi ni dus dag tu// don dam rang bzhin med pa'am// sgyu ma'i ting 'dzin la brten nas// rdzogs pa'i ting 'dzin dus su ni// spyod pa la sogs byed pa ni// dam tshig nyams te bogs chung ngo // mthun 'jug spyod pa 'gal ba med// lta ba'i dam tshig bstan pa ni// chos rnams sems kyi 'khrul pa ste// sems las ma gtogs chos rnams med// chos su snang ba 'khrul pa'i sems// sems nyid de yang skye med phyir// yod med mtha' las 'das pa'o// bsam du med cing brjod du med// dper na nam mkha' ji bzhin no// lta spyod kyi dam tshig gi sbyor ka ste sum cu gcig pa'o// // bcom ldan 'das rdo rje 'dzin pa la phyag 'tshal lo// rab gnas cho ga bstan par bya// sku gzugs la sogs kun la ni// rab tu gnas pa ma byas na// mu stegs lha rten bcas dang 'dra'o// rigs dang na tshod med pa'i mi// thams cad kun gyis bkur mi byed// de bzhin 'dir yang sku sogs la// phyag la sogs pa byas gyur kyang // bsod nams chen po thob mi 'gyur// bsod nams chen po thob 'dod na// rab gnas byas pas thob par 'gyur// de bas rab gnas bya ba gces// slob dpon mtshan nyid ldan pa yis// sngon du bsnyen pa bya ba ni// so so rang rang bsnyen pa bya// de ltar mi 'grub rnal 'byor pas// shAkya thub bsnyen pa kun gyi ma// rdo rje 'dzin pa'i bsnyen pa yis// gsang sngags thun mong bstan pa yin// bsnyen pa rnam gsum rdzogs byas la// de nas sa chog la sogs pa// gzhan dang mthun par rgyas par bya// maN+Dal byi dor legs byas la// rgyan dang rol mo la sogs dgram// lha yi sta gon rdzogs byas la// de nas bum pa'i sta gon bya// maN+Dal me tog gcal bkram la// bdag nyid lha ru bsgoms nas su// yungs kar nim pa lag gnyis kyis// blangs nas gsum gsum mer bstabs bya// oM sarba pA paM da ha na badzra ya/ sarba pA paM da ha na badzra swA hA/ chu snyim pa bkang ba lan gsum blugs la// bla mas zan chu bsre snod thogs// lan gsum byabs te mer bcas rnams// phyi rol dag tu bskyal bar bya// nam mkha' lha bkang spos thogs nas// dkyil 'khor lha la gsol ba gdab// rig sngags rgyal la phyag 'tshal lo// zhes tshigs bcad la sogs bsgrag par bya'o// de nas maN+Dal steng du ni// sku gdung la sogs gzhag byas la// slob dpon nub tu gnas nas ni// oM hUM baM a zhes brjod pas// ba yi rnam lnga gang yin pa// de ni mar chu sbyar ba dang // dri zhim tsan+dan chu nyid dang // 'dag chal shing shun chu gsum ni// byin brlabs dUr bas rim bzhin bsku// u dum+WAr b+hang tra dang // tsa ba le ke na dang ni// a shwad byang chub shing gang rnyed// zhib btags chu sbyar snod g.yas gzhag // de nas khrus rnams rim par bya// de la sogs pa'i cho ga yis// sku gzugs sta gon gnas par bya// de nas dkyil 'khor bsgrub par bya// de rjes rab gnas brtsam par bya// sku rnams so so'i sa bon las// cho ga gsum sogs gang 'dod bskyed// ye shes lha yang so sor bstim// sku gdung brtan par bskyed cing bstim// glegs bam so so'i snying po la// yang na A li kA li'am// so so'i dkyil 'khor dag kyang rung // lha khang la sogs kun la yang // so so'i dkyil 'khor gang 'dod bya// yang na yi ge b+h+'+rUM ni rten yin la// de la brten pa gang 'dod pa'o// rdo rje dril bu dag la ni// hUM dang a yi sa bon las// d+harma a badzra hUM zhes// sngags kyis bskyed pa byas nas ni// phyag mtshan lha ni gang 'dod bstim// phyag mtshan la sogs gzhan la yang // phyag mtshan snying po lha gsum dang // sgrub pa po yi las dang sbyar// phreng ba la yang de bzhin no// mtshan ldan yi ge a yin no// rgyan dang rgyan cha la sogs pa// byin gyis brlab pa tsam ni bya// de dag thams cad kun la yang // bskyed dad bstim pa byas nas ni// de nas byin rlabs dbang bskur bya// de nas mchod lnga dbul bar bya// de 'og lA s+ya la sogs brgyad// mchod pa nyi shu po yang bya// gos dang rgyal mtshan la sogs pa// rin chen bkra shis sgra dang ni// rol mo la sogs cho ga rnams// rgyas par phul nas bstod pa bya// de nas bzlas brjod ci ran bya// spyan 'byed sngags la sogs pa ni// glog phreng rgyud du shes par bya// yang na phyag mtshan la sogs kyi// cho ga bsdus par shes par bya// shin tu bsdus pa'i cho ga sogs// byin gyis brlabs la sogs pa tsam// de ltar rab gnas zin nas ni// bla ma mkhas pa de la ni// ci bdog yon rnams dbul bar bya// des ni bsod nams chen po thob// ji ltar phongs par 'gyur yang ni// mchod pa'i yo byad rnams ni dbul// ser sna can ni dbul mi nus// des ni sdig 'phel bsod nams med// rab gnas bzang po zin nas ni// rab gnas bzang por gshegs su gsol// rab tu gnas pa'i sbyor ka ste sum cu gnyis pa'o// // bcom ldan 'das rdo rje 'dzin pa la phyag 'tshal lo// 'chi ba bslu ba'i man ngag ni// 'chi rtags rnam par bstan pa dang // 'chi bslu cho ga rgyas pa rnams// 'chi bslu chen por shes par bya// 'dir ni bsgrub pa'i don du ni// gos sngon 'chi ba bslu ba mchog // man ngag cung zhig bkol nas bstan// spyir ni 'chi ba bslu ba la// dge ba'i phyogs ni mtha' yas mchog // gang byas kyang ni bzlog par 'gyur// gos sngon 'chi bslu'i rim pa yang // nad pa sems ni dag pa yis// gos sngon rna brgyud man ngag can// mkhas pa de ni spyan drangs la// gnas khang dgon par maN+Dal bya// maN+Dal byas pa'i 'og tu ni// rgyan rnams ma lus dgram par bya// nad pa la ni chos bshad la// dang po sems ni dag par bya// sgyu ma lta bu'i sems kyis ni// nor rnams ma lus thams cad dang // rang lus srog dang bcas pa dbul// de ltar 'bul ba de la ni// dang po dbang bskur rdzogs pa la// de nas man ngag gzhan sogs bya// de ltar byas 'og sos gyur la// rang 'tsho rdzas tsam slar la sbyin// nor rdzas srog rnams dbul mi nus// ser sna can ni bzlog par dka'// de ltar ser sna can de la// dbang bskur mi bya gzhan po bya// cho ga'i rim pa bstan pa ni// rgyas par byed na bskyed rim rdzogs par bya// yang na bsdus dang shin tu bsdus// de ltar byas 'og nad pas ni// khrus kyi rim pa rdzogs byas la// gos bzang byin brlabs bskon nas ni// shar gyi phyogs su kha bltas nas// mdun du maN+Dal lnga byas te// dang po phyag 'tshal mchod pa 'bul// de nas sdig bshags la sogs bya// nad pa de ni mi nus na// mchod g.yog dag gis byed du gzhug // de nas skyabs gsol tshigs bcad brjod// bcom ldan rdo rje gos sngon can// sku mchog stobs ldan khyod phyag 'tshal// gsung mchog sgra mchog 'bar la phyag 'tshal lo// thugs mchog ye shes ldan la phyag 'tshal lo// sku mchog stobs chen khyod la phyag 'tshal lo// de nas lus 'bul zhes ni sbyar// bdag la gnod pa'i nad rnams kun// khyod kyi mthu yis sbyang du gsol// 'byung po'i gnod pa bzlog tu gsol// zor dang dug rnams thams cad kyang // mthu stobs bdag pos bzlog tu gsol// bcom ldan khro chen rnam par rgyal// sku gsung thugs ldan khyod la phyag 'tshal lo// dpal ldan mgon po nag po che// lus ngan rgyal po mthu bo che// khro bo chen po bdud rtsi 'khyil// rdo rje gnod sbyin 'jigs chen po// ro langs ma ni mthu mo che// rdo rje mkha' 'gro dpal 'bar ma// 'jigs byed ma ni mthu mo che// rdo rje lha mo 'od skyed ma// rdo rje lha mo yid 'phrog ma// rdo rje lha mo kun bzang ma// rdo rje lha mo klu sgra can// khro mo chen mo srog gcod ma// khro mo chen mo dbugs rngub ma// khro mo chen mo khrag 'thung ma// khro mo chen mo sha za ma// sku gsung thugs zhes bya ba la sogs par sbyar bar bya'o// de nas sdom pa 'dzin du gzhug // de bzlas pas ni bzlog par bya'o// dang po sku yi bzlas pa'i 'od zer gyis// lus kyi nad rnams sbyang bar bya'o// de nas thugs dang gsung gis spyad// thal chen rak+ta byang chub sems// sbyang sogs byin brlabs byas nas ni// gnas gsum dag tu mtshan cing byug // de nas khrus kyi bum pa yis// bkra shis tshigs bcad bton nas ni// nad rnams sdig sgrib bkru bar bya// de nas sku gsung thugs kyi sngags// bzlas pas bde gshegs 'od zer bstim// de nas nad pa'i steng phyogs su// bde gshegs dkyil 'khor bzhugs bsams la// 'od zer 'phro 'du'i sbyor ba yis// ye shes bdud rtsi snying gar gzung // de rnams byas pas 'chi ba bzlog // 'chi bzlog chen po bya ba ni// sbyin sreg tshogs 'khor dbang bskur bya// gtor chen la sogs gzhan yang bya'o// de ltar byas pas 'chi ba bzlog // rang dang gzhan ni gnyis ka la// man ngag stobs kyis bzlog pa na// rlung dang thig le yi ge dang // gtum mo 'khor lo la sogs ni// 'chi bslu cho ga dag dang ni// bla ma'i man ngag brgyud pas bya'o// 'chi ba bslu ba'i sbyor ka ste sum cu gsum pa'o// // bcom ldan 'das rdo rje 'dzin pa la phyag 'tshal lo// stang stabs rim pa cung zhig bstan// shar phyogs g.yas brkyang la gnas nas// rkang pa dang ni lag pa yis// rdo rje rtse gsum stang stabs bya// gar bsgyur de ni thabs re bya// rkang lag mthun par bsgyur ba bzlog // lho ru g.yon brkyang la gnas nas// ral gri'am dbyug to 'dzin pas su// rkang pa lag pa gnyis kas su// sa dang bar snang gnyis ka la// rin chen 'bar ma bre bar bya// nub phyogs g.yas brkyang la gnas nas// 'khor lo'am ral gri de bzhin bre// byang phyogs g.yon brkyang la gnas nas// rdo rje rgya gram tshul du bre// yang na zlum po la sogs rim// bsrung ba'i tshul du bya ba dang // phyogs bzhir 'byung po bkug nas ni// mnan cing bsnun pa'i tshul du bya// gzhan yang stang stabs rgyas pa ni// snyoms 'jug la sogs rgyud na gsal// mkhas pas de ru shes par bya// 'dir ni bsgrub pa'i don du bsdus// stang stabs sbyor ba 'di dag ni// bgegs bskrad don du nan tan bya'o// stang stabs kyi sbyor ka ste sum cu bzhi pa'o// // ston pa phyag na rdo rje nas// mkha' 'gro ma ni yan chad du// brgyud pa'i rim pa'i man ngag 'di// snying po la sogs sgrub pa'o// gsang ba'i slob ma/ rin chen bkra// de rtsar hUM gi rnal 'byor dang // brtul chen po ni rnal 'byor la// lo gsum bar du snod brtags nas// bde ldan rin chen yang gter du// btsa' dka' dam bzhag byas nas gtad// rin chen rdzas dang srog lus kyis// bla ma mnyes pas man ngag thob// de bzhin phyi rabs rnal 'byor gyis// de bzhin du shes par bya'o// phyi rabs blo dman la sogs shing // ser sna la sogs g.yo sgyu can// sgom sgrub la sogs mi nus la// man ngag bstan na dam tshig nyams// de bas phyi rabs rnal 'byor pas// snod ldan brtags la sbyin par bya// thabs dang shes rab las byung ba'i// rin chen phreng ba sbyor ka 'di// bdag gis snod ldan don brtsams pas// 'di brtsams pa yi dge ba yis// bdag dang sems can thams cad kyang // bla med byang chub thob par shog // sbyor ka chen po'i man ngag slob dpon chen po b+ha bas mdzad pa rdzogs so// // dge slong tshul khrims gzhon nus bsgyur ro// 