rgya gar skad du/ saM ba ra bya khyA/ bod skad du/ sdom pa bshad pa/ dpal rdo rje sems dpa' la phyag 'tshal lo// dpa' bo rnal 'byor ma 'brel las// bde mchog bshad pa 'byung ba ste/ in+d+ra b+hU ti'i gzhung nyid dang // kun spyod dA ri ka gzhung gis// dpa' po dang ni rnal 'byor ma// zhal gcig phyag gnyis pa ru gsungs// dpal ldan 'bar ba 'dzin zhabs sam// ka tso ta yi gzhung rnams kyis// dpa' bo dang ni rnal 'byor ma// zhal gcig phyag gnyis pa ru grags// mkha' 'gro ma sogs dpa' bor bcas// sgo skyong ma dang yang dag ldan// khro bo'i gzugs ni hUM dang bcas// zhal gcig pa la phyag bzhi pa// lha mo rab tu gtum sogs bzhin// sku mdog sna tshogs khyad par ro// brtul zhugs zhal snga nas kyi gzhung // phyag gnyis dang ni zhal gcig pa// sgeg sogs ro ni thams cad kyis// de rnams 'gying bas rol bar 'gyur// yang na sems ni rnam dag pa// sku mdog sngon po rnam pa'i dbyibs// dpa' bo lha mor yang dag ldan// kha cig gis ni gzhung du brjod// sku gsung thugs kyi dbye ba yis// kha dog gsum du yang dag gnas// gang phyir 'khor lo gsum gsungs pa// de phyir kha dog gsum du 'gyur// 'di rnams nang nas gang 'dod pa// de kun rnal 'byor pas gus bya// phyag gnyis la sogs brtsams nas ni// ji srid phyag ni 'bum de bzhin// phyag dang zhal ni grub phyir min// bsam yas sbyor bas bsam par bya// de ltar blo bzang shes nas ni// gnyis med ye shes bsgom par bya// dad pa tsam gyis 'jug bya ba// dpyad pa nyid du sbyar mi bya// mchog tu dga' bas 'di dag kun// gang bsgoms 'bras bu mchog phan te// lhan cig skyes par thim pa yis// he ru ka nyid rnam par bsgom// bla ma'i bka' lung blangs nas ni// dang por gus pa'i sems kyis su// brten pa'i sems kyis sgom byed na// dam pa'i phun tshogs thob par 'gyur// 'bar ba'i phyag rgyar sdom par min// slob dpon kha cig smra bar byed// he ru ka 'byung rgyud gsung yin// bde mchog nyid du ma yin pas// de phyir bdag gis ma bris te// dpal ldan rdo rjes bzod par mdzod// man ngag gis ni phag mo yi// rgyud du nges par rab tu grags// 'bar ba yi ni phyag rgya yis// dkyil 'khor dgug pa'i don dang ni// bde mchog gtor ma'i las rnams kyang // he ru ka ni 'byung rgyud du// he ru ka phyag la gnas pa// he ru ka yi rgyud du gsungs// na bza' dag gi khyad par ni// stag gi pags pa mnabs pa ste// bdag gi bla mas gsungs pa yang // lhan cig skyes pas smad dkris na// rdo rje mkha' 'gro yi ni gzugs// rtag tu du ba mchog gi mchog // dkar ba dang ni khrag gi mdog // khams drug gis ni bsdus pa yi// kha dog la sogs mtshungs pa'i gzugs// dang po nyi ma lta bu'i zhal// lha mo skra ni grol ba nyid// gzhung ni 'di gnyis bgros nas ni// snying ga ru ni bsgom bya zhing // ji ltar 'dod pa'i de nyid bya// gzhan yang khrag gi rtsa rgyud du// shin tu dmar bar 'bab pa yang // bud med me tog g.yas nas so// g.yon du khu ba 'bab pa ni// chu yi rgya mtsho lta bu ste// de ni dpa' bo'i rang bzhin no// rkang dang rus pa rtsa rgyus rlung // lnga pa khu ba dang ldan pa// pha las gyur pa 'di rnams yin// ma yi sha pags khrag dang ni// chu dang me dang bcas pa nyid// de nyid kyis ni gang grub pa// 'di ni mgon po he ru ka / bskyed dang skyed par byed pa po// pha ma gnyis ni dbyer med pas// dpal ldan bde mchog bshad pa 'di// yon tan kun gyi gter gyur pa// dngos po kun gyi rang bzhin no// de ltar shes nas de yi gzugs// srid gsum bde ba ster ba ni// de nyid rnal 'byor pa yis bsgom// sgra yi tshul la des 'byung ba// zhes bya la sogs gang 'dod de// de don bdag gis bshad par bya// 'jug pa yi yang mtshan nyid ni// rab tu 'jug pa'i dkyil 'khor sogs// phyi rol rnam gcig mtshan nyid do// sangs rgyas kun gyi rang bzhin te// sangs rgyas kun gyis rab tu gsungs// ldog pa bdag gis brjod par bya// 'khor lo sdom par yang dag gnas// lhan cig skyes pa rnams kyi gzugs// de ni snying gar rtag tu gnas// phyi rol nang du mnyam pa nyid// dkyil 'khor gyi yang sems kyis ni// rnam par dgod pa bshad nas so// de ni lus gnas bshad par bya// he ru ka yi rol par brjod// rnam dag dang ni he ru ka / yan lag dag dang nying lag dang // lhan cig skyes pas mnyam bzhag pas// phyis ni rnal 'byor pa yis bsgom// go rims bzhin du lus skyes ni// rdo rje phur bu lhan cig skyes// bcings pa thig skud rab tu ldan// shin tu mtshams med brtan par bcings// gur ni rus pa'i phreng ba nyid// mchod pa'i cho ga khyad par bzang // yan lag phyag rgyas brgyan pa dang // go mtshams med par bcings pa ni// de ni go cha chen por ldan// gang zhig mi dmigs pa yis brtse// sems can kun la phan mdzad ma// lha dang lha min mi rnams la// 'di dag thams cad de yis khyab// rkang pa'i mthil du rtsom pa'i rlung // yang dag gnas shing lter son par// me yi dkyil 'khor gzi brjid 'bar// lto bar ches ni dkar ba yi// chu ni mdzes pa nyid kyi gzugs// brang du yang ni dbang chen ni// kha dog ser pos rnam par spras// mgrin pa'i steng du brten pa yi// rtse brgyad ldan pa'i ri rab po// bdun ldan nyi ma A li zla// dri med zla ba'i gzi brjid nyid// nang du 'gro dang 'ong ba dang // chu skyes 'dab ma sum cu drug // ldan par rdo rje'i dbus son par// A li kA li las byung grub// mdzes pa'i spyi bor hUM byas te// der gnas gser gyi gnas su ni// sna tshogs dbus su dang po'i ming // zhes bya lhan cig skyes pa yang // dri med zla ba'i gzi brjid nyid// yan lag kun gyi mtshams su ni// rim gyis 'gro bar byed pad+ma// sna rtse dbus kyi gnas su yang // rim pas skyed par byed pa ni// sum cu rtsa drug ror ldan pa'i// shin tu mdzes pa'i rtsa rnams kyis// spyi skyes thog ma med pa yi// sangs rgyas nyid ni bskul bar bya// mkha' 'gro bya bzhin rnam dag khams// mkha' 'gro ma yi dra bzhes// 'di yi don ni yang dag grags// rgya mtsho shin tu sna tshogs pa'i// 'gram dang ri yi dbang por ldan// zab mo sna tshogs snying po yang // gdod nas grub pa'i dur khrod nyid// rgyal mtshan ba dan sna tshogs dang // dri la bu do shal shin tu mdzes// gsum gyis bskyed pa'i dkyil 'khor ni// de yi lus su dkyil 'khor nyid// srad bu mchog gis shin tu spras// rnga yab kyis ni g.yob pa dang // so phag rnam par dag pa yi// rdul tshon dri ma med pa dang // bum pa la sogs gzhag pa dang // de byung ldan par gang bas ni// lhan cig skyes gnas bri bar bya// thal ba ro bsregs las byung ba// pad gnas khro ba med pa yis// sbyor ba'i ye shes shin tu mdzes// phag mo gnyis su med pa'i gzugs// he ru ka de sems su brjod// rgyu lnga zhes bya'i rig pa ni// rdo rje zhes ni mngon par brjod// der gnas sa bon rdzogs pa ni// de ni he ru ka dpal brjod// gnyis med don gyis shrI yi sgra// te ni rgyu ni rnam spangs pa// ru yi gzugs ni 'jigs pa'i don// ka ni gang du'ang mi gnas pa'o// A li kA li mnyam sbyor bas// dkar zhing dmar ba'i rang bzhin can// shrI ni yang dag bshad pa ni// thams cad skyed par byed pa'i rgyu// shrI ni kla klo'i skad kyis ni// b+ha ga'i don du mngon par brjod// sems ni he ru ka nyid de// dpal he ru kar rab tu bsgrags// b+ha ga'i sgra ni ngag lam 'das// ru ni dri ma rnam par spangs// he ni rgyu ni rnam 'jig pa// phag mo'i sgrar ni rab tu grags// skyes par byed pa'i rgyu yi phyir// ral pa'i rtsa ba zhes byar bshad// sna tshogs sems can don byed phyir// sna tshogs rdo rjer rnam par gnas// byang chub sems ni zla bar gsungs// dpal ldan bde chen 'khor lor gnas// der gnas rtag tu 'dzag pa ni// rdo rje pad+mar yang dag gnas// cha kun du ni yongs gang bas// rgya mtsho yi ni lam rnams su// 'dzag pa yi ni lam pa ste// lte ba'i 'gram gnas bdud rtsi ni// sngar gsungs rgyal ba'i tshogs rnams skyes// stong pa'i rnam par sbyor ba las// lha dang lha min mi rnams ni// rang bzhin gcig pas dag pa ni// shin tu dag pas bsdigs par byed// byang chub sems byung thal ba yis// yan lag kun la rnam par gnas// thal ba'i dag par rtag tu brjod// phyi rol nang du yongs dag gnas// yan lag bcu gnyis las byung phyir// phyag ni bcu gnyis rnams dang ldan// zhal bzhi yang dag gsungs pa ni// rnam thar bzhi ni dag pa'o// lha mo gzugs can mkha' 'gro ma// dum skyes ma dang lA mA nyid// grub pa'i rnal 'byor ma rnam bzhi// rgyu dang mi rgyu skyong bar mdzad// gnyis med rnam pa'i rnal 'byor gyis// gang tshe dbang sogs 'thungs pa ni// de tshe bza' ba zhes byar brjod// phyag rnams nyid kyi mtshan nyid do// rtse gsum sku gsum dag pa'i phyir// glang po gti mug rnam par 'jig // lus ngag yid gsum las byung ba'i// skyon ni dgra stas gcod par byed// gri gug rnon pos sems can don// brtson 'grus yang dag ldan phyir 'phyar// rtag tu dga' ba'i rang bzhin gyis// sgra ni cang te'u brtag par bya// ye shes lnga yi rang bzhin pas// rdo rje stong pa'i mes bsregs pa// byang chub sems kyi rang bzhin gyi// kha T+wAM ga ni yan lag gnas// thod 'gro skyong ba thod pa'i sku// des na de ni thod par brjod// snying rje'i ro yis gang ba ni// 'thungs pa he ru ka nyid rgyal// zhags pas skyon ni rnam par bcings// lus can ma lus gzhan dbang 'gyur// mgo bo tshangs pa'i rang bzhin nyid// dril bu shes rab rang bzhin phyir// yig 'bru lnga bcu'i mgo bo rnams// rang bzhin gyis ni rnam par mdzes// mgul gyi nor bu phreng bas brgyan// grub pa'i gnas ni kun gyi bdag // mche ba bzhi dang rab ldan pas// bdud bzhi rnam par dral bar mdzad// tshems phreng rtag tu gnyis med pa// me stag tshogs dang yang dag ldan// pha rol phyin drug rnam dag pa// phyag rgya drug gis legs par brgyan// nam mkha'i gos kyi rang bzhin gyis// stag gi pags pa cha med par// kun gyi 'gro ba thams cad ni// stong pa'i sbyor bas g.yas brkyang pa// he ru ka yi khyad par las// des na g.yas brkyang ba zhes bshad// g.yon pa'i yan lag bskum pa zhes// tshig tu brjod pas g.yas brkyang ba// mtshan nyid yang dag thob pa yin// dpal ldan he ru ka 'byung ba// 'khor lo tshogs ni kun du'o// slob dpon gzhan gyi lugs dag gis// g.yas pa'i zhabs ni bskum par 'dod// blo bzang kha cig gar yang byed// gnyis ka 'dod pa ma yin te// g.yon na g.yon pa skye bos mdzes// don mchog thams cad sbyin par nus// g.yon gyis rtag tu rnal 'byor pa'i// gnod pa kun las 'jigs rgyal byed// gang phyir sdom pa gtso bo yis// nges par thams cad g.yon las 'byung // de phyir cho gas nus pa kun// las ni g.yon pas rtag tu bya// sems dang sems min 'gog pa'i lam// mtsho skyes su ni bus gang mtshon// rdo rje mthar ni rnam byung ba'i// ro mnyam rtse gcig de yin te// phag mo sbyor mchog skyes 'dzin rig // gang phyir gtso bor gnas pa ni// lha mo mchog gnas sdom pa ste// de phyir g.yon pa'i cho gas brgyan// nyi zla rnam dag srid las skyes// rang bzhin gyis ni ro mnyam de// pad+ma mchog gi gnas su lhung // ri skyes rang byung yang dag ldan// De ni mkha' 'gro ma zhes bya// sangs rgyas khams su rab tu brtags// nam mkha' kun du rgyu grub pas// mkha' 'gro ma zhes bya bar brjod// de las skyes pa gzugs ji bzhin// gzugs can ma zhes mngon par brjod// gzugs las rim pas skyes pa nyid// mtshon par yang ni dum skyes ma// gang yang mdzes pas yongs gdab// skyes pa bud med las byung ba// mtshan ma kun ni yongs su rdzogs// des na lA mar rab tu grags// nga rgyal la sogs kun bral ba// des na bla re ru ni grags// pad+ma chos kyi dbyings yin te// de ni sangs rgyas kun gyi gnas// 'dod chags skyon dang bral ba ni// bzhi pa'i gnas skabs dang ldan pas// rnam pa kun gyi mchog ldan pa// de ni dpa' bo zhes byar brjod// de nas thams cad yang dag thob// stong pa snying rje'i bdag nyid can// lhan cig skyes dga'i ngo bo gang // de ni dpa' mo'i dbang phyug yin// 'di ni dga' ba'i brjod med pa// 'khor lo sdom pa sde tshan mtha'// rtag tu kha ni 'og gis ni// yan lag kun gyi yid 'phrog 'dzag // 'dod chags la sogs rtswa dang mtshungs// ye shes srin bus zos pa ni// mi rtog pa yi rang bzhin gyis// kun rdzob tu ni de myong ngo // nam mkha' pad+ma'i mkha' dbus su// mkha' spyod du ni 'gro bar 'dod// der gnas shin tu rnam spros pa// mkha' spyod 'khor lor yang dag bshad// sa zhes bya ba rab tu gnas// lte ba'i pad+mar skye dang 'chi// der gnas shin tu legs par bya// sa spyod 'khor lor yang dag bshad// sa 'og ces ni gang gsungs pa// pad+mar byang chub sems lhung ba// dri med yid kyi pha rol tu// sa yi 'og tu gnas pa'i sems// chos dang longs spyod sprul pa yis// he ru ka yi rnam par gnas// A li kA li mnyam ldan pa// lhan cig skyes pa'i dga' bas mdzes// A khyA sprul pa'i 'khor lo ni// pad+ma'i nang du yang dag gnas// lhan cig skyes pa'i rol pa ste// 'jig rten gsum gyi rgyas par brjod// oM trA~M hrIH khaM pad+ma phyogs phyogs 'dab ma la// lA~M lA~M pA~M tA~M mtshams cha la// dbus su he ru ka sa bon// lte ba mchog tu pad rang gnas// chos kyi lte ba pad chen por// stong pa'i rdo rje 'chang ba gnas// der gnas rtag tu 'dzag pa ste// 'dod pa'i don kun grub bar byed// de steng longs spyod 'khor lo la// oM gyi yi ges mtshan pa yi// kha ni rtag tu gyen tu blta// a i lhan cig u e ni// rnal 'byor ma mchog dpa' bor ldan// de steng mgrin pa'i gnas su ni// de ru mkha' 'gro ma gnas pa// der ni rtag tu gnas pa ni// mchog tu dga' ba nyid du 'dod// bde ba chen po'i 'khor lor hUM// zla ba'i 'od zer ltar 'dzag 'dod// der ni 'gro dang 'ong bar ni// mig gis kyang ni mthong mi 'gyur// myur ba steng du rnam par bshad// rlangs pa ngos su rnam par gnas// 'ching ba dbus su yang dag gnas// dal ba rtag tu rab tu grags// rgyu mthun dang ni rnam smin dang // skyes bu de bzhin mtshan nyid med// 'dir ni 'bras bu rnam pa bzhi// dga' ba rnams su rab tu grags// chung ngu 'bring dang chen po dang // chen po las kyang chen po ste// sems kyi dbye ba rnam pa bzhi// mid la sogs pa rnam par 'phrul// lus la sprul pa'i 'khor lo ni// nges par lte ba las skyes te// de ni sna tshogs skad cig bshad// chos kyi rang bzhin skye ba ni// rtag tu sdug bsngal zhi ba'o// rnam par smin nyid snying ga las// rtag pa ru ni skyed par byed// longs spyod ces ni bya ba la// du ma rnams kyi cha shes bya// de ni rnam nyed rang bzhin no// spyi bor shes dang shes bya gnas// yid la rnam par spangs pa ste// de ni mtshan nyid bral rang bzhin// lhan cig skyes sogs dga' ba bzhi// lhan cig skad cig dag las skyes// 'khor lo'i gtso bor skad cig ni// gzhan yang dga' ba'i mtshan nyid ni// phreng ba tsan+dan bud med sogs// gang tshe mthong pas bde 'dzin pa// de tshe dga' bar yang dag bshad// sems can kun la yang dag gnas// rdo rje pad+mar mnyam sbyor bas// ji ltar sems ni rnam par gnas// de yi sems gang mtshon pa ni// de tshe mchog tu dga' bar brjod// sbyor ba las ni dga' bral sems// bde ba'i mthar ni yang dag gnas// de ni dga' bral zhes byar gsungs// skye dang 'jig par rab tu grags// dga' dang mchog tu dga' ba dang // dga' bral dang ni rnam gsum mo// lhan cig skyes pa'i rang bzhin 'di// brtan g.yo kun sogs rang bzhin te// lhan cig skyes pas thams cad gang // bsam yas su ni rgyal bas gsungs// gang phyir brjod med kun 'gro ba// ye shes he ru ka ru brjod// shes rab gzhan gyi gnas su brjod// gang gi gnas 'di thabs nyid de// 'di dag gnyis su med pas ni// sbyor ba'i gnas su gnas pa yin// de las byung ba de nyid gnas// de dang bral bar gang gnas pa// lhan cig skyes zhes yang dag brjod// ngag gi lam 'das spyod yul nyid// bdag gi de nyid rtag sngags dang // dkyil 'khor de nyid yang dag ldan// chos dang longs spyod sprul pa 'di// 'di yi sku la rnam par gnas// dmigs pa las ni sangs rgyas yin// dmigs pa med pa rdo rje 'dzin// gnas gnyis dag tu ma brten pa// shes rab gnyis med nye bar gsungs// gnas bcu la sogs sa dag ni// pha rol phyin mchog bcu po de// nyi shu rtsa bzhir phye ba yis// thams cad lus la rnam par gnas// 'di rnams rim pa ji lta bar// spyi bo spyi gtsug la sogs dang // ji srid pus mo gnyis dag tu// 'di rnams kyi ni gnas dag tu// bdag po la sogs blta bar bya// skyed pa dang ni gnas pa dang // rab tu thim pa zhes bya ba// pul+lI ra ni bdag po ste// 'bar ba 'dzin par longs spyod gnas// au D+ya na du ni thim par gsungs// gnas sogs zhing dang dur khrod du// yan lag kun la thim par 'gyur// sdom pa zhes bya'i mtshan nyid do// sprul pa yis ni gang du skyes// longs spyod rdzogs pa'i rgyu yi gnas// chos kyi sku yi rang bzhin gyis// thim par 'gyur bar the tshom med// de ltar sku yi cha rnams kyi// dbang dang longs spyod dag dang thim// ji ltar gnas su de bzhin du// dga' ba rtag tu skye bar 'gyur// skye ba dang ni gnas pa dang // rim pa yis ni rab thim 'gyur// rdo rje mkha' 'gro ma bskul bas// gnad kyi sgo nas dbye bar bya// dpal ldan 'bar 'dzin bu gar ni// de yi skad cig bde 'byung bas// bde bas thig le skyes 'gyur zhing // thig le brtan dang g.yo ba'i bdag // de ni phag mo de sangs rgyas// dpa' bo gnyis med ldan pa yin// phung sogs sangs rgyas de rnams dang // khams kyi'ang 'byung khungs rnam par brjod// bud med skyes pa gnyis su brtags// lhan cig skyes pa rnam pa gnyis// thams cad yul du brjod pa ni// nam mkhar thim pas bdud rtsir 'gyur// de la gang dag spyod pa ni// thams cad mkha' la spyod par 'gyur// mkha' 'gro kun gyi dra ba yi// bde ba dag gi snying po'o// 'dir ni phreng med sngags bzlas med// lhan cig skyes pas thams cad gnas// de phyir rnam rtog med pa yis// 'bad pas gus pa bskyed par bya// 'jigs dang ngo tsha rtag tu spang // rnal 'byor rol pas gnas par bya// 'di ldan bzlas brjod sbyin sreg dang // mchod sbyin bsam gtan dkyil 'khor sogs// bum pa rdul tshon thig cho ga / lus la lhan cig skyes grub pas// srub dang bsrub pa'i sbyor ba las// ye shes me ni shin tu 'bar// las kyi rlung gis bskul nas ni// lte ba'i pad+mar rnam par gnas// du ba 'thul ba 'bar ba dang // lhan cig skyes pa'i rang bzhin gsal// ye shes 'khor lor son pa yis// sangs rgyas rnams ni bsregs nas ni// longs spyod rdzogs pa'i 'khor lor zhugs// thabs la mchod pa byas nas ni// mdzod spur yid ni zhugs gyur pas// au D+ya na zhes ni bya ba yi// gnad kyi sgo nas 'thon nas kyang // dzA lan+d+ha rar rab tu zhugs// bde gshegs thams cad bsregs nas ni// lha mo yid kyi shugs ldan na// dmigs kyis mthong bar mi 'gyur ro// sangs rgyas thams cad bskul nas ni// bdud rtsi phung por byas nas kyang // 'o ma'i rgyun ltar 'dzag par 'gyur// gser gyi sgor ni zhugs par 'gyur// longs spyod 'khor lor gnas nas kyang // sa yi bu gar 'dzag par 'gyur// zo chun rgyun mo lta bu ni// sems kyi ngo bor ngal bso nas// rgyun mi 'chad par bsregs nas kyang // rgyal ba rnams ni mnyes par byed// yang dag las ni rab tu 'byung // lte ba'i pad+mar yang dag gnas// kun nas yang ni 'gro ba dang // de bzhin du ni rgyun 'o nyid// mkha' 'gro rtsa ni kun spyod ni// bde mchog 'khor lor bshad pa'o// sdom pa bshad pa zhes bya ba/ slob dpon chen po brtul zhugs kyi spyod pa la zhugs pa nag po pas mdzad pa rdzogs so// // dza go ta lar 'or ston chos 'byung gis bsgyur ba'o// 