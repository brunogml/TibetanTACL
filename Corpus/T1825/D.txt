@##// dpal phyag na rdo rje la phyag 'tshal lo// rdo rje rnam par 'joms pa'i sbyin sreg gi cho ga sgrub pa po dam tshig dang ldan pas/ gnas khang yid dang mthun par sbyin sreg gi las brtsam par bya'o// de la zhi ba'i thab khung ni zlum po dpangs su sor drug pa/ kha khyer la sor bzhi pa rdo rje ra ba dang bcas pa dbus pad+ma 'dab ma brgyad pa dkar po/ gong ras dkar po/ mu khyud ser po/ logs rnams kyang dkar po/ me tog gi sil ma dkar po'i gcal bkram mo// de nas rtswa ku sha'i gdan byas la yar ngo'i tshes gcig nas brtsams te/ bdag nyid gos dkar po dri ma med pa gyon la byang du kha bltas la zhi ba'i sems bsgoms te/ pad+ma'i dkyil 'khor nang du 'dug la/ rdzas ni nas dang / 'o thug dang / zho dang / 'bras dang / spos dang / til dang / sA lu'i chan dang / me tog dkar po dang / thang chu dri zhim pa la sogs pa dang / mar la sogs pa rnams pa sogs la yam shing rlon pa'i dus na 'o ma yod pa bcad la bskams te/ thab khung du bcer la yam shing dri zhim po dgon par gnas pa'i ba lang gi lci ba sbrang rtsi dang mar gyis byugs la bcer/ zhi ba'i dgang gzar zlum po yid tsam kha gdengs pa 'khor los mtshan pa'o// dgang blugs gnyis ka'i yu ba srid du chang pa lnga'o// zabs su sor gcig brkos te/ mthe bong gi sa na mo la thug pa'i phyed ni mar la'o// de bas chung ba tha mar bya'o// de'i rgyu ni zhi ba dkar po shing dag dri zhim pa'i shing las bya'o// de nas me lha drang srong rid pa spyan drangs te bstims la/ de nyid kyi ye shes sems dpa' bstims la sreg pa'i sngags ni/ e h+ye hi ma hA b+hU ta de b-i ra Shi dwi dza pa ra ma/ gr-i hi twA hu ti ma hA rAMsmi saMn+ni hi to b+ha bA/ oM ag+na ye ha bya ka bya bA hA nA ya swA hA/ de ltar me lha spyan drangs la dgang blugs gsum dbul bar bya'o// me lha sreg rdzas dbul ba'i sngags/ oM ag+na ye ha bya ka bya ba hA na yA di bya di bya ba ha na ya swA hA/ me lha la g.yas su bskor zhing bsang gtor bya'o// mar la sogs pa sreg pa'i sngags ni/ oM kI li kI la ya badzra b+hi ma ru dra pra ki ti ma hA kro d+ha bi dza ni kr-in+d+ha hUM phaT/ ban+d+ha ban+d+ha ha zhes zhi ba dang rgyas pa dang mngon spyod gsum ka la bya'o// dang po rdo rje rnam par 'joms pa la mchod cing de nas khro bo rnams dang / rgyal po bzhi dang / lha mo brgyad dang / phyogs skyong bcu dang / sgom rnams rim pas mchod la/ byug spos me tog dang / mchod pas mchod/ de nas yon bdag gi don du gtor ma btang // gzhan don du byed na gos dang khrus la sogs pa legs par bya ste/ dga' ston bya'o// dmigs pa'i bgegs la sreg blugs kyis legs par mchod la/ che ge mo'i nad dang rlung dang mkhris pa dang bad kan dang ldan pa dang / 'dus pa las gyur pa rnams zhi bar gyur cig swA hA/ zhi ba'i sbyin sreg gi cho ga rgyud kyi zhi pa'i mtshan don rdzogs so// 