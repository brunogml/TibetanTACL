@#// dngos po sbyong ba zhes bya ba/ [# #]@##// rgya gar skad du/ b+ha ba sany+tsar nA ma/ bod skad du/ dngos po sbyong ba zhes bya ba/ sangs rgyas la phyag 'tshal lo// dngos po med la dngos por shes// dngos med skye ba yod ma yin// rtag tu skye ba dngos po nyid// dngos 'khrul nam mkha'i me tog bzhin// mkha' dang mnyam pa'i chos rnams ni// skye ba mkha' dang mnyam nyid mchog // thams cad rang bzhin gyis mkha' mnyam// des na srid pa dam pa'i dngos// rgyu med 'bras bu med pa ste// las kyi rang bzhin yod ma yin// 'jig rten pa med 'jig rten med// 'di dag thams cad bden ma yin// ma skyes pas ni dngos po gang // ji ltar gzhan las shes par 'gyur// mo gsham gyi ni bu nyid kyang // de tshe skye bar 'gyur ma yin// 'jig rten gzod nas ma skyes te// gang gis kyang ni sprul ma yin// don med 'khrul pa'i 'jig rten 'di// zla ba bzang po'i grong khyer bzhin// 'jig rten rnam par rtog las 'byung // rnam rtog sems las byung ba ste// gang phyir lus las sems byung bas// de phyir lus la rnam par brtag // gzugs stong tshor ba rang bzhin med// 'du shes med cing 'du byed med// sems byung med cing dngos po med// de phyir mi rtog rang bzhin no// des na sems min chos kyang min// lus min khams la sogs pa min// gnyis su med pa'i lam 'di ni// de nyid rig pa rnams kyis gsungs// dmigs pa med pa'i chos 'di kun// dmigs pa med par rab tu bstan// dmigs pa med pa'i blo byas na// dmigs pa med par 'gyur ba yin// sbyin dang tshul khrims bzod brtson 'grus// bsam gtan las byung bsten par bya// dus mi ring ba nyid na ni// bla med byang chub thob par 'gyur// shes rab thabs la gnas gyur pas// sems can kun la brtse bar bya// thams cad mkhyen pa'i go 'phang mchog // lha nyid dus mi ring bar 'thob// 'di dag thams cad ming tsam ste// tha snyad tsam du rab tu 'jug // dngos po med la tha dad pa'i// brjod bya yod pa ma yin te// bdag nyid gang dang gang gis ni// chos rnams gang dang gang brtags pa// de ni de la yod min te// chos rnams kyi ni chos nyid de// ming gis ming nyid stong pas na// ming la ming ni yod ma yin// chos rnams thams cad ming med pas// ming ni btags pa tsam nyid do// mi bden par gyur chos 'di dag // brtags pa nyid du rab tu 'jug // gang la brtags pa de med na// stong pa nyid du brtags pa gang // mig gis mthong ba'i gzugs rnams ni// de nyid rig pa zhes de bshad// 'jig rten log pa'i nga rgyal can// kun rdzob bden pa zhes 'dir 'jog // gang du tshogs pa'i rkyen mthong ba// 'dren pa gsal bar gyur pa yin// blo dang ldan pas don dam la// brtags te grags pa nges par mthong // gzugs ni mig gis mi mthong zhing // yid kyis chos rnams mi rig pa// 'di ni mchog tu bden pa ste// 'jig rten gang gis kyang mi shes// dngos po sbyong ba zhes bya ba slob dpon chen po 'phags pa klu sgrub kyi zhal snga nas mdzad pa rdzogs so// // rgya gar gyi mkhan po badzra pA Ni dang // bod kyi lo tsA ba rma ban chos 'bar gyis bsgyur cing zhus te gtan la phab pa'o// 