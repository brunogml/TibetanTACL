@#// rgya gar skad du/ Ar+yA ba lo ke te shwa ra Sha Ta k+Sha ra sA d+ha naM/ bod skad du/ 'phags pa 'jig rten dbang phyug yi ge drug pa'i sgrub thabs/ sangs rgyas dang byang chub sems dpa' thams cad la phyag 'tshal lo// gang zhig don dam thugs chung snying rje'i dbang gis ye shes skur// gnas mdzad 'gro la bu bzhin mnyam gzigs nas// sdug bsngal rgya mtsho'i 'jigs las sgrol mdzad pa'i// skyob pa'i dbang po 'jig rten mgon la rab btud de// ye nas rnam dag sems nyid ma rig pa'i// glo bur dri mas bsgribs pa'i 'gro la phan don du// bstan pa rgya mtsho'i nang nas theg mchog rdo rje'i lam// sgrib pa myur sel bdud rtsi lta bu bri bar bya// bla ma dkon mchog gsum gus shing // snying rje byang chub sems sbyangs te// dbang thob dam tshig ldan pa yi// sgrub la brtson pa'i rnal 'byor gyis// bkra shis yid 'ong byin chags pa'i // dben pa'i gnas su phyin nas ni// mchod sbyin la sogs sngon song bas // rten dang mchod pa rim bzhin bshams // de nas 'tshe dogs kun spangs nas// khrus byas bde ba'i stan 'dug ste// rang nyid snying gar hrIH bltas la// 'od kyis 'phags pa spyan drang zhing // phyag 'tshal mchod 'bul la sogs pas// bsod nams tshogs ni bsags par bya// 'gro la snying rje chen po dang // byang chub sems kyang bsgom par bya// oM ma hA shU n+ya tA dz+nyA na badzra swa b+hA ba At+ma kou0f85 haM/ dngos rnams thams cad rab sbyangs te// stong pa nyid kyi ngang nyid las// rlung dang bdud rtsi ri rab ste// b+hUM las rin chen gzhal yas khang // gru bzhi pa la sgo bzhi pa// rta babs la sogs rnam par mdzes// pho brang chu skyes 'dab drug la// sku gsung thugs kyi dkyil 'khor bsgom// de dbus pad+ma zla ba'i steng // hrIH las 'od 'phros don byas nas// slar 'dus yongs su gyur pa las// 'jig rten dbang phyug skur bskyed de// zhal gcig pa la phyag bzhi pa// dang po thugs kar thal mo sbyar// g.yas na mu tig phreng ba 'dzin// g.yon pa pad+ma dkar po bsnams// sku mdog dung dang kun da'am// kha ba'i ri ltar dkar ba la// thugs rjes yid tsam dmar ba'i spyan// zhal ni 'dzum pa'i mdangs dang ldan// sku ni mi 'gyur drang po ste// zhabs gnyis mnyam pa'i skyil krung bzhugs// dbu skra mthon mthing lcang lo 'khyil// a mi tA b+has spyi gtsug brgyan// mtshan bzang sum cu rtsa gnyis dang // dpe byad bzang po brgyad cur ldan// rin chen sna tshogs rgyan gyis spras// le brgan dar gyi na bza' 'chang // 'jig rten gsum gyi mgon po ni// yum dang sras bcas bskyed par bya// de nas gnas gsum byin brlabs te // spyi bo mgrin pa thugs ka ru// rdo rje gsum mchog snying po 'di// kha dog gsum ldan yi ge dgod// phyogs bcu'i bde gshegs spyan drangs nas// mchod de gsol ba btab pa yis// ye shes bdud rtsi'i chu rgyun gyis// dbang bskur rigs kyi bdag pos brgyan// de nas thugs ka'i sa bon las// 'od zer spros te 'og min nas// ye shes sems dpa' spyan drangs la// mchod cing gnyis med bsre bar bya// rang sems rnam dag lhar gsal ba// snang ba rang bzhin med pa yi// chu zla me long gzugs brnyan nam// nam mkha' yi ni 'ja' tshon ltar// mtha' gnyis las grol lha yi sku// sku bcas sku ni med pa yi // zung 'jug sgyu ma lta bur ni// rnal 'byor pa yis rtag tu bsgom// de ltar gsal bar gyur pa dang // dus gsum bde gshegs thams cad kyis// byin gyis brlabs pa'i gsang sngags 'di// rgyun mi 'chad du bzlas par bya// oM ma Ni pad+me hUM/ 'di ni mtshan gyi rgyal po ste/ mi mthun dri ma spang byed cing // 'dod pa'i 'bras bu kun ster bas// yid bzhin nor bu lta bu'o// de nas thugs ka'i 'od zer gyis// snod bcud sbyangs te sku la bsdu// sku yang gsung yig rim gyis ni// thig le mi dmigs gzugs su bsdu// mtshan ma'i rtog pa rab zhi ba// chos dbyings dag pa'i ngo bo nyid// rang bzhin kun tu 'od gsal ba'i// de bzhin nyid kyi dang du gzhag // de las cung zad lha yi skur// langs te spyod lam rnam bzhi ru// ma yengs chu bo'i rgyun ltar bsgom// snang grag sku gsung thugs su khyer// gzhan yang bsod nams tshogs bsags phyir// mdun gyi maN+Dal dbus nyid du// rten las dam tshig dkyil 'khor bskyed// ye shes dkyil 'khor dbyings nas ni// spyan drangs khrus gsol bstim bzhugs shing // phyag 'tshal mchod cing bstod bya ste// thugs nyi pad+ma'i dkyil 'khor du// gsang sngags dmigs shing bzlas par bya// de nas bzod gsol ye shes gshegs// dam tshig dkyil 'khor rang la bsdu// rang yang mi dmigs rgyas btab ste// lha yi rnam par langs te gnas// thun bzhi la sogs thun bar du// chos kyi spyod pa rgya cher bya// de las byung ba'i bsod nams kyang // 'gro don byang chub chen por bsngo// zla drug bsgom pas 'grub 'gyur gyi// mtshan bzang mthong na don chen brnyes// sum byed drug 'bum thon nas ni// sna tshogs las kyi rim par sbyar// lnga brgya'i tha mar 'jig rten du// thub pa'i bstan pa rgyas 'gyur te/ 'jig rten dbang phyug rnal 'byor gyi// myur du bdag gzhan don 'grub 'gyur// thugs rje pad+mo rgyas pa'i ge sar las byung ba'i// rgyas byed bcud ldan sbrang rtsi cung zad bdag gis 'thungs// 'di ni gzhan phan bsam pas man ngag zur tsam bkod// nyes gyur thugs rje'i dang du bzod pa mdzad par rigs// 'dab chags rgyal pos chu las 'o ma blangs pa ltar// grub pa'i rgyud las snying po 'di bsdus dge ba yis // mu mtha' yas pa'i sems can ma lus thams cad kun// rnam dag pad+mo'i zhing du rgyal ba'i zhal mthong shog // thugs rje chen po'i sgrub thabs yid bzhin nor bu zhes bya ba slob dpon 'phags pa klu sgrub kyis mdzad pa rdzogs so// // rgya gar gyi mkhan po slob dpon pad+ma'i zhal snga nas dang / bod kyi lo tsA ba btsun pa rgyal ba mchog dbyangs kyis bsgyur ba'o// 