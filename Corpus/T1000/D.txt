 @##// rgya gar skad du/ yak+Sha se nA pa ta ye bi shod+ha na ha ra sA d+ha nA ma/ bod skad du/ gnod sbyin gyi sde dpon rnams sbyong zhing sel ba zhes bya ba'i sgrub thabs/ dpal phyag na rdo rje gos sngon po can la phyag 'tshal lo// sku mdog mthing nag khros pa'i gzugs ldan shin tu 'jigs// gnod sbyin 'dul mdzad me 'bar rdo rje 'dzin la gus btud de// las dang nyon mongs las dang rkyen gyis rab bskul nas// 'bras bu sdug bsngal gnod sbyin dug ni bsal phyir bri// lha yi bsnyen pa rab rdzogs shing // dul la snying brtser ldan pa dang // cho ga thabs la mkhas pa dang // dbang rdzogs nus pa ldan pas bzlog // khrus la sogs pa dang ldan pas// bum pa yungs kar legs par brtag // rtags byung sgrub pa rab tu brtsam// gnas ni yid 'ong der 'dug ste// bsrung dang sa chog rdzogs pa dang // maN+Dal legs par byas nas ni// sta gon rdzogs par byas pa dang // dmar gtor bum pa lnga rnams dang // 'bru sna sman sna rin chen dang // khrag dang sha dang snying la sogs// rdzas dang sta gon rdzogs par bsags// de nas thig gis gdab bya ba// byin rlabs dam tshig can gyis bya// dang po tshangs thig gdab pa dang // zur dang logs dang cha chen dbye// sgo rgyan lha snam gnyis btab nas// de nas tshon rnams byin gyis brlab// dge ba 'khor lo lte bar bcas// lte bar nyi ma'i dkyil 'khor la// rdo rje sngon po bri bar bya// 'khor lo'i rtsibs brgyad ser po ste// shar du ral gri lhor dbyug pa// nub tu mdung ste dgra sta byang // shar lho 'khor lo lho nub mda'// nub byang gri gug byang shar tri shUl dgod// lha snam phyogs skyong bcu dgod do// de nas rdzas rnams dgram pa ni// dbus su bum pa sngon po dgod// phyogs bzhir rigs dang bstun pa'o// mtshams bzhir khrag gi gtor ma gzhag // grwa rnams mchod pa sngon po bsham// phyogs skyong gtor ma sgo bzhir gzhag // nad pa khrus byas byang 'dug lho// bdag nyid lhor 'dug byang du'o// las kyi bum pa byang du'o// de ltar rdzas rnams rdzogs pa dang // mchod bstod sngon du rdzogs pa dang // sngags kyis stong nyid bsgoms nas ni// de rjes sa bon hUM yig las// rdo rjer gur sa gzhir gyur// de steng b+hUM las gzhal yas ni// dur khrod 'jigs par bskyed par bya// de nas gru bzhi sgo bzhi pa// 'khor lo rtsibs brgyad mu khyud bcas// dra ba dra phyed rta babs so// dbus su nyi ma dbang po'i steng // hUM las bskyed pa'i rdo rje can// zhal gsum phyag drug rab bskyed nas// re pa la gnas hUM mthing nag // thugs kar rab tu bsgoms pa las// rtsibs brgyad re pha brgyad steng du// k+Sha las bskyed pa'i gnod sbyin ni// sha za dang ni ral pa can// gdong ser dang ni seng gdong ste// mo bzhi mtshams su rab bsam bya// rab tu smug nag shin tu dmar ba dang // rab tu 'bar ba'i gser bsregs dung mdog go// 'khor lo mda' dang gri gug tri shU la// g.yas na de rnams g.yon thod pa'o// shin tu 'jigs pa'i gnod sbyin mo// nyi ma'i dkyil na g.yas bskum bzhugs// bong bu sna dang rna ba 'phyang // ral pa gyen 'greng ral gri so// thal ba'i mdog dang dud ka dang // dmar nag shin tu gnag pa'o// ral gri dbyug pa mdung dang sgra sta dang // g.yas na de rnams g.yon na thod pa'o// shin tu 'jigs pa'i gnod sbyin ni// nyi ma'i dkyil na brkyang bskum bzhugs// ye shes spyan drangs mchod nas bstim par bya'o// yak+Sha pid+ha ra NA ya hUM phaT// yak+Sha kro d+ha sA d+ha nA ya hUM phaT/ yak+Sha nI lAM ba sa na ya hUM phaT/ yak+Sha a pra ti ha ta pA la ya hUM phaT/ gnod sbyin ma rnams g.yon skor nas// 'jigs byed gnod sbyin gsang sngags bzlas// yak+Sha pa ra kra mA ya phaT// rak+Sha kr-i tAn+ta ya phaT/ yak+Sha bi d+han ta rU pa ya phaT/ rak+Sha ro Sha Na ya phaT/ ces pa brgya rtsa brgyad du bzlas// dus gsum mchod pa rnam lngas mchod// bzlog dang las bcal man ngag bzhin// bgegs dang log 'dren las bcol bya// thod pa dur du nges par gzhug // bzlog na yungs kar rtags kyis brtag // mi ldog rtags su shes par bya'o// hUM zhal gsum phyag drug 'jigs pa'i sku// mthing nag mi 'gyur thugs rje can// gnod sbyin gdug pa 'dul mdzad pa// rdo rje bsnams la phyag 'tshal bstod// oM badzra muHzhes pas gshegs su gsol lo// bdag gis 'grol phan phyir brtsams// des ni 'bras bu bde thob shog // gnod sbyin gyi sgrub pa'i thabs nam gru'i rigs las byung ba dngos grub brnyes pa'i slob dpon dzA ba ri pas mdzad pa rdzogs so// // bal po'i mkhan po de ba pU r+Nam ti dang / lo tsA ba ban+de chos kyi bzang pos bsgyur ba'o// 