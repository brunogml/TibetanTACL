@##// bdag nyid bsnyen pa thob pas 'khrul 'khor 'ching bar 'dod na/ dur khrod kyi ras la khrag dang dug dang lan tshwa dang ske tshe la sogs pa'i khu bas 'khor lo mu khyud gnyis la bskor ba bris te/ nang ma'i lta ba la bsgrub bya'i ming sa bon gyi yi ge bris pa'i phyi rol du/ tar+ya thA/ oM nas hUM druM ban+d+ha'i bar du bris pa'am mthar che ge mo mA ra ya phaT ces bri'o// rim pa gnyis pa la thams cad 'joms pa'i sngags mA ra ya dang bcas par dgod do// de nas grog mkhar gyi sa dang / ba lang gi gci ba dang / dgra'i rkang rjes kyis/ bgegs kyi chu phar 'gram gyis las gzugs brnyan byas te/ de'i snying gar 'khrul 'khor bcug ste dong gru gsum du gzhug go// de nas bdag nyid lha'i rnal 'byor rdzogs par bya/ 'khor lo bsgrub byar bsams pa'i rten la phyag rgya'i tshogs la sogs pa kun bkug cing bcug par byas la/ tshangs pa dang dbang po dang legs ldan drag po la sogs pa rnams la gtor ma byin te/ gsol ba btab nas bzlas pa ni phyag rgya'i tshogs la sogs pas bsgrub bya bkug cing // bcug nas bcings par bsams te/ de nas ling+ga 'gul ba dang ldeg pa dang g.yo ba la sogs pa byung nas thams cad 'joms pa'i sngags kyis rig sngags bcad phur bas gdab par bya'o// tha mar sman ma rlung la 'phyar ba'am/ gan na bar bya'o// yang na ling+ga la bzlas pa bya ste/ chu mig gam/ sbyin sreg gam/ sa gter ram/ ri rtser gtad bya'o// 'khrul 'khor rdzogs so// 