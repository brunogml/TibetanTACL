@##// rgya gar skad du/ Ar+ya many+dzu shrI nA ma sad+hI ti dr-it+t+waM/ bod skad du/ 'phags pa 'jam dpal kyi mtshan yang dag par brjod pa'i 'grel pa/ rje btsun 'jam pa'i dpal la phyag 'tshal lo// zab cing rgya che rtog bral dang // sangs rgyas sku lnga'i bdag nyid sku// tshig la smra mkhas brjod pa'i gsung // ye shes sems dpa' la phyag 'tshal// thams cad bsdus pa'i lam gyi don// sgyu 'phrul glu yi le'u 'dis// chos sku rnam par dag pa 'byung // bla ma'i drin gyis thob nas brtsams// gleng gzhi skabs dang 'bras bu'i don// nyams len thabs su shes par bya// pad+ma dkar po rgyas 'dra'i spyan// shes rab 'dra ba'i ston pa ste// pad+ma'i gdan bzhugs thugs rje'i gnas/ 'khor ni khro gnyer phrin las ldan// dpal ldan rdo rje'i lus 'chang bas// de nas dus de yon tan brgyan// yon tan gnyis dang ldan pas zhus// lha rnams skyo ba shin tu bskyed byas nas// dus gsum gshegs pa rdo rje'i gdan du gshegs// rgyal srid spangs nas skyo bas rab tu byung // dka' thub stobs kyis nyon mongs bdud kyang bcom// ye shes mes ni 'khor ba'i phung po bsregs// khro bo'i sprul pas ma rungs log lta bcom// pad+ma can du 'dod chags rdo rje'i sku// gdul bya 'dul phyir sku ni ston par mdzad// ces bya ba ni bsdu ba'i tshigs su bcad pa'o// gleng gzhi'o// de la 'di srid na gdul bya la phan pas zhu ba'am mi zhu zhe na/ de mi 'gal te/ snying rje che dang zhes pa'o// de ltar snang ba cis she na/ thabs kyis zhes bya ba ste/ sku gdul dka' ba'i don du'o// 'khor rnams rang bzhin gyis ma dul bas theg pa chen po'i snod du mi 'gal lam zhe na/ de mi 'gal te/ dga' mgu zhes pa'o// de dang ldan pas des zhus pa'o// gang la zhe na/ bcom ldan 'das la zhu ba'o// tshul ji lta bus she na/ lus btud ces bya ba dang mtshams sbyar ba sngon du btang nas/ de bzhin gshegs pa bcom ldan 'das// zhes pa dang po sangs rgyas ye shes sems dpa' gnyis dang ldan pa zhes pa nas/ byang chub ci nas zhes pa ni gang la zhus/ tshul lam thabs ji lta bus zhus/ gang gis zhus/ gang gi don du zhus/ gang zhus/ zhus pa'i dgos pa gang du ste/ byed tshig sgra dang bcas pas go rims bzhin no// rdzogs pa'i sangs rgyas bcom ldan 'das// zhes pa nas/ dbang po bsam pa mkhyen mchog gis// zhes bya bas sgyu 'phrul dra ba'i ting nge 'dzin bstan te/ rdo rje'i bum par chos sku mtshon pa'i sku gdung zlum zhing 'khyil pa'i bum par de bzhin gshegs pa bskyed pa'i gnas e d+harma d+hA tu gru gsum dkar po'i nang du gzhal yas khang sprul te/ thabs dang shes rab gnyis dang ldan pa'o// de nas rnam par snang mdzad dang / rdo rje sems dpa' dang / rin chen 'byung ldan dang / snang ba mtha' yas dang / don yod grub pa ste/ zhal bzhi bzhi phyag brgyad brgyad par sprul te/ sems ma rdo rje ma/ rin chen rdo rje ma/ pad+ma rdo rje ma/ las kyi rdo rje ma yang sprul to// shar phyogs su rdo rje sems dpa' la sogs pa/ lho phyogs su rin chen dpal la sogs pa/ nub phyogs su ma chags chos la sogs pa/ byang phyogs su rdo rje las la sogs pa thabs dang shes rab tu gyur pa thams cad sprul to// de nas dang po'i sangs rgyas pad+ma'i sbubs nas thon pa de la de bzhin gshegs pa thams cad kyis dbang bskur ba'i dang po'i sangs rgyas ye shes sems dpa' dang bcas pa 'od kyis bskul nas rnam pa lngar 'gyur te/ rigs lnga'i gtsug tor du nub pas thams cad 'od dang ldan pas na gtsug tor ro// de nas yum bzhis 'dud cing bstod nas/ de nas bcom ldan 'das kyis mtshan gyi sngags stong tsho gnyis bstod pas 'od kha dog lnga dang ldan pa las sprul pa'i sku bcom ldan 'das shAkya thub pa nam mkha' la ston te/ de'i 'od kyis ngan song gsum dang 'gro drug sbyong ba'i bcom ldan 'das 'khor ba 'jig dang / rnam par gzigs dang / gser thub dang / gtsug tor can dang / log pa dad sel dang / thams cad skyob la sogs pa nyis brgya rtsa gnyis 'phros te/ thams cad dbugs 'byin pa'i 'od bkye'o// de'i phyir sprul sku shAkya thub pa ni/ nyis brgya nyi shu rtsa gnyis so// shAkya thub dang thub pa dang // 'od dang rab tu grags pa dang // seng ge dang ni gzi brjid dang // stobs dang ye shes chen po dang // rab tu grags dang grags chen dang // sprul pa dang ni rdzu 'phrul che// snang dang 'od chen snang ba dang // dpa' bo sde dang mi 'jigs dang // gtsug nas byung dang gtsug phud mdzes// khyab pa po dang nam mkha'i bdag // bla med byung dang mi yi theg // dbang phyug po dang rin chen phyag // tsan+dan dri dang dri yi 'od// 'od zer 'phro dang 'od 'phro bzang // dbang po zhi dang tsan+dan phyag // mchog tu mdzes dang rab mdzes dang // sbyin dga' ba dang rtag tu gtong // sangs rgyas sde dang dam pa dang // pad+ma dang ni 'khor lo'i phyag // sde dang rab tu 'joms pa dang // bdud sde 'joms dang rab 'joms dang // kun du 'od dang 'od po che// rab tu grags dang grags 'dzin dang // mu khyud 'dzin dang lhun po rtse// lha dang lha yi dbang po dang // mar me 'od dang 'od mdzes dang // thub dang gzhan kyis mi thub dang // stobs dang dpung rab zhi ba dang // legs pa'i lam dang spu gri dang // sbrang rtsi 'byung dang dga' ba'i dpal// gtsang ma'i gnas dang gtsug na nor// glang po dpal dang ka ta'i bu// gser gyi mdog dang 'khor lo dang // sman dang yongs su skyob pa dang // mar me dang ni nyi ma'i 'od// rig sngags grub dang rgyal ba'i don// nam mkha'i sku dang dga' ba'i gzugs// gsang sngags mchog dang gtso bo theg // rnam par rgyal dang thugs rje che// 'jig rten dbang dang dam pa dang // tshad las 'das dang dam tshig ldan// 'jigs byed rgyal dang stobs ldan dang // ha la mdog can gshin rje dang // mtsho skyes nam mkha'i snying po dang // glang chen stobs dang sgra sgrogs dang // sgra chen sgrogs dang byams pa ste// dga' ba'i 'od dang shes rab dang // sna tshogs sel dang 'bar ba'i mig // shes rab can dang lus 'phags pa// pad+ma'i rtse dang me tog rgyan// 'brug gi sgra dang 'jam pa'i dbyangs// sgra dbyangs dang ni nor lha dang // mtshan dang brtul zhugs mchog dang ni// yang dag blo dang shes rab dang // chos kyi rgyun dang 'bras bu che// gdugs dam pa dang gzugs snang ba// mtshungs med grags dang 'khor los sgyur// 'jig rten dag dang mtshan mchog mdzes// skyabs dang skyabs kyi dam pa dang // nam mkha'i bdag dang srid pa sel// dri ma dag dang dbang phyug dang // yongs su zhi dang nges par grol// dri ma bral dang dus med rtogs// yon tan dang ni yon tan 'byung // yongs su sman dang sems can don// snying rje bzang dang dbang don shes// lam ston pa dang rang 'byung theg // dga' ba che dang dga' ba'i dpal// mchog sbyin mdzad dang brtson 'grus ldan// gtsug phud mdzes dang gtsug phud dang // brtul zhugs che dang gau ta ma// tshangs pa'i mtshan dang zhi ba dang // mtha' gnyis spangs dang chags pa bral// mtha' las 'das dang dri ma med// nyes kun dag dang chos nyid thob// rnam rtog spangs dang thogs med spyan// dri med can dang ye shes lus// nyes skyon spangs dang seng ge dang // dga' ba'i 'od dang 'od bzangs dang // dug rnams sel dang gnyen po che// 'jig rten dpal dang 'khor lo bskor// spyod lam mdzes dang zhing dag dang // nyi ma dang ni ting 'dzin brtan// rin chen dpal dang dbang phyug dri// ting 'dzin brten dang che ba'i gsung // snang gsal 'od dang 'bar ba dang // thugs rje che dang ye shes che// sna tshogs sde dang shes rab dang // smra ba'i rgyal dang ye shes blo// rnam dag chos dang dra ba'i 'od// rdo rje'i sku dang blo ldan dang // snying rjes thugs dang sprul pa dang // rab tu grub dang sbyin pa dang // bar chad sel dang dag pa dang // mi g.yo ba dang mngon du gsal// gtsug phud lnga dang zhi ba dang // grags dang rab tu grags pa dang // sprul dang rab tu sprul pa dang // rab tu grags dang rab mchog dang // dpal dang dpal gyi zhing dang ni// lha dang lha yi dbang po dang // ston dang 'jig rten rab tu grags// byams pa che dang snying brtse dang // shes rab che dang bdud sde 'joms// 'jig rten 'dren dang mchod 'os dang // bkur ba'i 'os dang bla ma dang // sa rnams non dang bya ba rdzogs// cho 'phrul che dang 'bras bu che// mtshan rnams rdzogs dang don bzhi ste// mtshan mchog nyis brgya nyi shu rtsa gnyis so// de la tshig gi bdag po zhes pa nas/ ming ni yang dag brjod pa'i mchog // ces pa'o// mchog ces pa ni phul du byung ba'o// de'i don ni lha mo 'dud kyis bstod pas dkyil 'khor de rnams sprin dang bral ba'i nam mkha' lta bur gyur pa'o// de ni 'bras bu'o// 'o na gdul bya byang chub sems dpas ji ltar rtogs she na/ don zab don ni rgya che ba// zhes pa nas/ da ltar byung ba'i rdzogs sangs rgyas// zhes bya bas ni zab pa dang rgya che bar go / shes bya'i sgrib pa myur du zhi ba dang don chen po 'bras bu chos sku thob pa'o// de la thob par cis shes snyam na/ phan yon thog mar te tshogs lam dang mthong lam dang bsgom lam pa'i rgyud la thos pa bsam pa bsgoms pas so// yang na dus gsum sangs rgyas lam 'di la brten pas so// de ni dag pa'o// de ltar dkyil 'khor mi snang bar gyur te/ steng gi bcom ldan 'das la gsol ba btab ste/ ma dag pa'i don du'o// gsang dbang zhes bya ba nas lus btud nas ni zhes bya bas gang gis gang la gang ltar zhus zhes pa'o// yang dang yang du bshad du gsol// zhes bya bas gang zhus pa'o// mgon po rdzogs sangs rgyas kun gyi// zhes pa nas/ sems can rnams la bshad par 'tshal// zhes bya ba ni zhu ba po dbang rdzogs shing sbyangs pas gzhan don du zhu ba zhes bya bas so// gang gi phyir zhu na/ nyon mongs pas ni zhes pa nas bla med 'bras bu zhes bya ba'o// de ni gsol ba gdab pa'o// de nas zhes bya ba nas 'jig rten gsum po zhes bya ba ni ting nge 'dzin gyi yon tan 'di bshad pa'i byin rlabs kyis snod bcud sbyang ba bstan nas/ lag na rdo rje zhes bya ba nas/ khyod ni rtse gcig yid kyis nyon// zhes bya ba ni zhu ba po la spro ba bskyed pa'o// legs so zhes gsol zhes bya bas ni rjes su yi rangs shing dga' ba'i tshig go// de nas zhes pa ni dus la bab pa'i tshig go// gsang sngags zhes pa nas 'chang ba'i rigs zhes bya bas theg pa'i khyad par gsum spyad pa'i khyad par ro// de la dgongs nas rigs kyang gsum ste/ rigs gsum zhes bya ba nas cher gzigs nas zhes bya ba ste/ gnyis dor bar bya ba'o// phyag rgya chen po'i rigs la gzigs nas sngags dang mtshan gyi don bstan pa ni/ tshig gi bdag po zhes bya ba ni bcom ldan 'das so// tshigs su bcad pa ni mtshan gyi don to// gsang sngags rgyal po drug ni rtsa sngags drug go// gnyis su med pa ni thabs shes rab ste sa bon gyi rnam pa'o// mi skye zhes bya ba ni spyan drang ba la sogs pa phreng ba'i sngags so// de dril ba ni shes rab 'khor lo'i ste/ dkyil 'khor gyi 'khor lo'i dang po'i 'dab ma drug pa'o// byang chub sems dpa'/ rdo rje dang / pad+ma dang / rin po che dang / las rnams la rtsibs bzhi pa'o// de bzhin gshegs pa la rtsibs drug pa mu khyud bzhi dang ldan pa'o// gzhan la mu khyud de 'dra bar shes par bya'o// kha dog ni sna tshogs pa dang / mthing ga dang / dmar po dang / ser po dang / ljang gu dang / dkar po'o// e e o au e aHste/ dbus kyi lte ba la nyi ma'i dkyil 'khor gyi steng du/ a A i yI u u e/ 'khor lo gnyis pa'i lte ba la zla ba'i dkyil 'khor la'o// de gnyis kha sbyar bar du ni ye shes sems dpa'i thugs kar ro// ci'i phyir 'khor lo zhe na/ pradz+nyA shes rab stong pa'o// dz+nyA na thabs te/ mUrti ni dbyer med pa ste/ mtha' gnyis la mi gnas pa'o// de la brten nas duH khats+tsha da ste/ sdug bsngal sel bar byed cing gcod par byed pas na snying rje'o// gcod pa de nyon mongs pa rtsa ba nas med pa de shes rab rtse gcig pas 'bigs pas na badzra tIk+Sh+Na'o// 'o na 'bras bu ci zhe na/ dz+nyA na kA ya ste thabs dang shes rab gnyis su med pa'i sku'o// de'i yon tan ci zhe na/ gzhan don sgrub pa phyin ci ma log pa'i gsung dbyangs te wA gI shwa ra'o// 'o na thugs ji lta bu zhe na/ ye shes lnga'i bdag nyid a ra pa tsa na'o// de'i rgyu 'bras kyi 'brel pa ci zhe na/ a A i yI u U e ste/ rgyus khyab pa'o// bcu gnyis ni 'brel pa'o// s+thi to hr-i di dz+nyA na mUrti ra haM bung+ng+ho/ bud+hA nAM/ tU d+hA brtI nAM zhes bya ba ni 'bras bu chos skus khyab pa'o// 'o na gang gis khyab ce na/ e ai o au aM aHzhes bya ste/ ye shes sems dpa' drug gis khyab pa'o// de ji ltar 'khor zhe na/ ma rig pa 'gro ba drug tu log shes 'khor ba dang / thabs shes rab 'brel pas shes rab 'khor ba dang / ye shes lnga'i dbang du byas nas 'bras bu sku gsum chos sku 'khor ba'o// sngags kyi don to/ de mtshan gyi don ni rnal 'byor du bya ba'i rim pa ni rang dang po'i sangs rgyas su mos pas mdun du dkon mchog mchod cing sdig pa bshags pa la sogs bya'o// a b+hA ba swa b+hA ba bi shud+d+haH/ badzra tsak+Shu a A aM aHzhes pas stong pa nyid du bsam mo// de nas sa bon a las hUM/ de las rdo rje nag po 'od 'phro la rtse mo gyes shing khro zhal drug pa rtse lnga pa 'greng ba ste/ chos nyid gru gsum nang du'o// bum pa stong par d+hIHlas byung ba'i mchod rten/ de'i bum par shes rab gru gsum du thabs rten cing 'brel pa'i tshul du b+h+DuM las gzhal yas khang ngo // de yang thabs shes rab tshul du brtsegs ma'o// tshom bu la seng ge dang / glang po che dang / rta dang / rma bya dang / nam mkha' lding rnams dbus su rim pa bzhin du 'dir gzhan du so sor shes par bya'o// gtso bo'i gdan lnga 'khor rnams zla ba'i ste// thabs dang shes rab nyi zla'i steng du ni// de dbus rnal 'byor rnam gsum tshul du bsgom// gzhan ni dkyil 'khor cho gar shes par bya'o// so so'i ye shes sems dpa' bstan pa ni// mdog dkar zhal drug mnyam gzhag ut+pal po tis mtshan// mdog dkar a ra pa tsa rdo rje dril bu'o// mdog mthing sdug bsngal gcod ni rdo rje ral gri'o// mdog dkar shes rab ye shes 'khor lo ut+pal lo// mdog ser ngag gi dbang phyug rin chen ral gri'o// mdog dmar rdo rje rnon po ral gri pad+ma'o// mdog ljang ye shes sku ni rgya gram ral gri'o// rab tu rdo rje 'khor lo dang ni pad+ma'o// rdo rje pad+ma rin po che dang ral gri'o// chos kyi phyag rgya 'od las de 'byung drug po ni// pha rol drug ldan sangs rgyas drug gi mtshan ni spro// da ni mtshan don bshad pa ni/ khong nas 'byung ba skye ba med// ces bya ba'i tshig bzhi pas gsang ba'i yum bstan te/ phung po'i bdud bcom pa ni khong nas rang 'byung gi mes bsregs te/ tshig tu brjod pa spangs nas smra brjod kyi yul las 'das pa'o// dpa' bo'i sde dang rab tu 'joms// zla ba'i 'od dang 'od zer 'phro// pad+ma'i 'od dang skar ma'i rgyal// ri rab mtshan dang zhes bya bas yum bzhi'i mtshan no// 'di ltar sangs rgyas ste dang po'i sangs rgyas dang / rdzogs pa'i sangs rgyas a las byung // ye shes sems dpa' sa bon dang bcas pa'o// 'od zer bzang dang kun du 'od// mar me mdzad dang sman gyi bla// des dang po'i sangs rgyas ye shes sems dpa'i mtshan no// skye ba med pa las skye ba'i cho 'phrul ston pa ni/ brjod pa kun gyi rgyu yi mchog // tshig kun rab tu gsal bar byed// 'di ltar sangs rgyas bcom ldan 'das// rdzogs pa'i sangs rgyas a las byung // zhes bya'o// chos sku spros med de las gzugs sku dang po'i sangs rgyas dug lnga rnam par dag pa 'byung ba ni/ mchod pa chen po 'dod chags che nas/ chags pa thams cad sel bar byed pa'i mthar nub phyogs bde ba can du gdul bya chags pa'i sku 'chi bdag gi bdud bcom ste/ rigs lnga la bstod pa'o// tshangs pa'i mtshan dang rgyun du gnas// byams pa'i stobs dang ri rab brtsegs// rnam par gnon dang rin chen snang // yid dge ba dang 'od dpag med// nam mkha'i mdzod dang pad+ma'i zhabs// dkon mchog brtsegs dang rab zhi 'od// gtsug tor can dang dpe bral thugs// 'od zer shar dang dkon nas dri// rgyal ba lnga'i mtshan no// de la/ 'dod pa chen po bde ba ches gdul bya yul zhi ba ni sems dpa' bzhi ste/ sgra'i rnam shes rang bzhin no// gzugs che lus kyang nas spangs pa'i mthar sku rnam par dag pa ste/ dri'i rnam shes rang bzhin gyi sems dpa' bzhi'o// shes rab mtshon chen nas gsal ba che zhes bya bas ni ro'i rnam shes rang bzhin gyi sems dpa' bzhi ste go rims bzhin/ mkhas pa sgyu 'phrul nas mig 'phrul can gyi mthar reg bya'i rnam shes rang bzhin te/ sems dpa' bzhi'i rang bzhin no// de yang gzugs dang kha dog dang mtshan phyag na rdo rje zhes bya ba'i sgra grags pas gshin rje la sogs pa 'byer bar byed pa des bde ba chen po'i gnas pad+ma'i 'dab ma 'dod pa chen po dang po'i sangs rgyas la bskor zhing de yang dpag tu med pa dang thabs cig ste/ yangs pa'i bdag nyid can drag pos 'dul ba'i sku ste/ drag po'i bdud 'joms pa'o// phyag gi 'od dang thugs rje can// pad+ma'i phyag dang pad+ma'i zhabs// chu yi lha dang tsan+dan phyag // yongs su dag dang dag pa'i zhing // 'od kyi snang dang snang ba'i dpal// rin chen phyag dang pad+ma'i phyag // 'od zer bzang dang nyi zer 'od// drag po'i bde dang shugs phyung dang // spyan bzang po dang thugs kyi spyan// bdud sde 'joms dang nyon mongs sel// nam mkha'i 'od dang klu dbang rgyal// gzhon nu'i 'od dang rdzu 'phrul can// zhes pa'o// 'od kyis snang ba dang gsal bas skyo ba dang ldan nas lam la bkod de/ 'dzam bu'i gling du byon nas spyod pa mdzad pa ni/ sbyin bdag ces bya ba ste/ 'khor los sgyur ba'i longs spyod spangs pa dang // khab dang 'khor dang yab yum spangs te tshul khrims dang / thams cad bzod pas yid mi g.yo ba la zhugs pas ni nyon mongs pa spangs pa ste/ brtson 'grus la sogs pa bzhi'i bdag nyid dang / sa dang chu dang me dang rlung gi khams kyi rang bzhin lha mo rnam pa bzhi dag go// bsam gtan shes rab thabs dang smon lam ni/ sgra dang dri dang ro dang reg gi rang bzhin lha mo bzhi'o// stobs ni nam mkha'i khams dang ming gi rnam shes kyi rang bzhin du gyur pa'i lcags kyu dang zhags pa'o// ye shes rgya mtsho ni gzugs kyi dbang po'i rang bzhin lcags sgrog dang dril bu'o// nyon mongs chags pa'i bdud 'joms pas so// rdzu 'phrul mdzod dang yongs su dge / yid dge ba dang ri rab lha// byams pa'i stobs dang dga' bas sbyin// rab grol mdzad dang mi mnyam gzigs// phyogs med mdzad dang kun bskyod mdzad// snang ba'i stobs dang stong pa'i rgyal// ye shes spyan lnga dang ldan pa'o// ye shes stobs dang rgya mtsho sprin// zhe'o// byams chen rang bzhin nas/ tshul kyi mchog ces bya bas ni rang don grub nas gzhan don du zhus pa ni rgyu rnam pa gnyis kyis blo phul du byung bas rang don shes pa ji lta ba la mkhas pa gzhan don ji snyed pa ste/ thabs che ba bsam pa'o// lus te rdzu 'phrul sna tshogs pa ston te/ 'gro ba drug po thams cad la khyab pa ste/ dper na yid gcig du mar snang ba dang 'dra ba'i rdzu 'phrul de yang khyad par can pha rol zil gyis gnon pa'i lus dang gdul dka' ba 'dul bar byed pa'i rdo rje mkhregs pa ma rig pa'i brag dang dbang phyug chen po la sogs pa 'joms pa 'dzin pas bcom ldan 'das thams cad las skyob pa'i rigs kyi mchog bla ma dam pa de la gsang sngags la mos shing theg pa chen po la gnas pa'i ched du theg pa'i mchog thob pa'i thabs zhus pa las/ byams pa la sogs pa tshad med pa bzhi dang / rna ba'i dbang po'i rang bzhin bskal bzang bzhi'o// rdzu 'phrul gyi rkang pa bzhi dang / sna'i dbang po'i rang bzhin bskal pa bzang po bzhi ste go rims bzhin no// srid pa'i ri bo 'joms pa'i dran pa nye bar gzhag pa bzhi dang / lce'i dbang po'i rang bzhin bskal pa bzang po bzhi'o// mgon po rigs mchog ni yang dag par spong ba bzhi dang / lus kyi dbang po'i rang bzhin dang bskal bzang bzhi'i bdag nyid do// rgyal ba'i bka' dang sprin gyi shugs// spyod lam zhi dang log lam sel// byams pa'i 'od dang spos kyi zhing // mtshan ma zhi dang mthon ka'i rtse// chos kyi sprin dang yon tan bde// 'phags pa'i lam dang dri ma bral// mchog tu dga' dang dri ma med// spyod yul spangs dang kun du 'phro// rgyal ba'i 'od dang phyag rgya can// zhes bya bas bskal bzang gi mtshan no// rtog pa bsdus pa ste/ rtog pa gcig tu a ra pa tsa na zhes pa'o// tshigs su bcad pa bcu bzhi/ mtshan brgyad cu rtsa gnyis so// 'bras bu rang don bstan to// rang don grub pa des gzhan don bstan pa'i phyir/ rnam par snang mdzad kyi dkyil 'khor ni dbus rnam par snang mdzad sku mdog dkar po zhal gcig phyag gnyis pa byang chub mchog gi phyag rgya can no// gzhan gong dang 'dra'o// chos sku la brten rnam par snang mdzad sku/ chos kyi dbyings la me long lta bu'i rang bzhin ni/ thub pa chen po thub chen ldan// zhes bya'o// 'o na rgyu gang las 'byung zhe na/ gsang sngags tshul chen te thabs de las byung ba'o// gang 'byung na gsang sngags tshul chen bdag nyid can de'o// 'o na de las gzhan gyis thob par byed pa gzhan med dam zhe na/ pha rol phyin bcu thob pa zhes bya ba la sogs pas ni thob pa dang / de la gnas pa de yang nyes pas ma gos pa'i tshul du bsgrubs pas ci 'byung zhe na/ mgon po sa bcu'i dbang phyug thob bo// de gdul bya gang la snang zhing ston zhe na/ sa bcu la ni gnas pa po la ste go sla'o// seng ge dang ni gsal bar byed// thub pa dang ni me tog mchog // me tog mdzes dang spyan gsal dang // ded dpon kun dang chen po'i mchog // stobs po che dang rgyu skar rgyal// byang chub sems dpa' sman pa mchog // rgyan grags pa dang mtshan dang ni// 'od zer che dang rnam grol lus// rnam snang mdzad dang snying po nyi// zla ba'i mtshan dang 'od zer 'bar// mya ngan med dang skabs de bzhin// phreng ba 'chang dang yon tan 'od// don rnams ston dang mar me mchog // rnam par snang mdzad kyi mtshan no// thog ma med pa spros med bdag // ces bya ba'i don to// bden par zhes bya ba ni brjod bya ma yin par bstan/ ji skad smras pa nas/ gnyis med gnyis su med par ston// zhes bya ba ni gnyis snang med pas grub bo// 'o na gnyis su 'dod pa gang zhe na/ gang zag dang chos gzung ba dang 'dzin pa bdag dang bdag gi'o// de med par byed pas na bdag med ces bya bas so// 'bar ba bzang dang sman bzang po// mdzod bu 'dzin dang dpa' bo dang // brtan por gnas dang dpal mgon dang // mthong na dga' dang yon tan tog // sgra gcan byang sems sgra gcan dang // tshangs pa'i mtshan dang bstod pa'o// tshigs su bcad pa phyed dang gnyis yum bzhi la bstod pa ste/ dang po dang tha ma la gnyis gnyis/ bar ma gnyis la re re'o// des ni chos kyi sku'o// bdag med ces pa'i don gyi stobs kyis sems dpa' bzhi ste/ bar ma la ni gnyis su brjod// kun du 'gro zhes bya ba nas/ yid ltar mgyogs zhes bya ba'i mthar sprul sku'i yid kyi stobs kyis 'jug // de bzhin gshegs pa zhes bya ba nas stobs po che zhes bya ba'i mthar sems dpa' bzhir brjod de dang po la gnyis/ phyi ma la go rims bzhin no// tshogs kyi slob dpon zhes bya ba nas 'dzin pa ste shes pa'i mthar las kyi bzhi ste/ dang po la gnyis tha ma la re re go rims bzhin no// tshul chen dring mi 'jog ni mnyam par rtogs shing tshig gi nyes pas ma gos pas tshig la dbang thob pas snyan pa'i gsung go rims bzhin du pad+ma'i sems dpa' bzhi la bstod pa'o// tshangs pa'i dbyangs dang tshig brtan pa// rig pa 'dzin dang 'od mdzad pa// chen po ri dang rdo rje 'dzin// rgyal ba'i mtshan dang 'jigs byed pa// rin po che dang pad+ma dang // sde yi stobs dang me tog 'od// don yod mthong dang dpa' bo sbyin// mi ldan pa dang seng rgyal mtshan// rgyal po dang ni chos mos dang // dga' ba'i rgyal dang don chags so// theg pa dman pa grol ba 'am// bden pa bzhi don ston pas na// rig par ldan zhing rig pa'i mchog gis don yod grub pa la bstod pa'o// des ni sprul pa'i sku bstan to// chos kyi dbyings kyi ye shes ni bdag tu 'dzin pa'i dngos po dang bral ba'o// de ni don dam pa'i ye shes te/ kun rdzob kyi ye shes bzhi byung ba'i phyir ye shes 'ba' zhig las 'byung ba'o// de ni shes rab las byung bas shes rab mtshon chen no// dam chos thugs rje chos rgyal ni shes rab ste/ de dang ldan pa gnyis su med pa'o// de las thams cad kyi snang ba bskyed pas na gsal bar ldan te/ des ni bcom ldan 'das mi bskyod pa la bstod pa'o// legs pa'i lam zhes pa nas gsang sngags 'dzin zhes pa'i mthar ni dang po lam phyin ci ma log pas don grub ste/ shes bya ji lta ba shes pa dang / bsam pa shes te/ khams dang bag la nyal gyi khyad par shes dgos te/ rtogs pa la rtog pa thams cad spangs shing don dam par kun rdzob tu lha'i sku sgyu mar snang ba las/ dbyings de las yon tan zad mi shes pa'i 'bras bu 'byung bas na chos te/ dbyings de las yon tan zad mi shes pa 'byung ba'i phyir ro// de lta bas na de ci'i phyir zhe na zad mi shes she na/ bsod nams dang ye shes kyi tshogs dang ldan zhing dpag tu med pas na bsod nams bsags pa'i phyir dang ye shes kyi tshogs dang ldan pa'i phyir ro// 'o na des gzhan gyi rgyud ji ltar rig ce na/ shes rab kyis gtan la phab pa'am/ ye shes rang la shar te ji lta bar rtogs pas kun rdzob sgyu ma ltar snang zhing // thugs rje ji snyed pa rig pa de ye shes las byung bas na ye shes ldan pa yod med shes so// de'i phyir de'i rgyur tshogs gnyis bstan pa'i phyir tshogs gnyis tshogs ni bsags pa las 'byung ngo // 'o na ji ltar tshogs de nyid ji lta bu zhe na/ rtag tu sbyin pa la dga' ba dang / khro ba las rgyal ba'i bzod pa dang / nyon mongs las rgyal zhing sems rnal du zhugs pa'i thabs te/ tshul khrims dang ldan zhing bsam pa brtan po'i brtson 'grus dang / dmigs bya la rtse gcig pa'i bsam gtan rnam par 'byed cing blo phul du phyin pa'i shes rab tshogs so// gsang sngags kyi dbang du byas nas dus rtag tu kun rdzob la brten pa'i lha'i sku dang mi 'bral ba dang / rdzogs pa'i rim pa la brten nas don dam par lhan cig skyes pa blo'i mchog bsgom pa'o// 'o na yid mi g.yo zhing so so rang gis rig pa las 'bras bu ci zhe na/ mchog gi 'bras bu sku gsum dang ngo bo nyid kyi sku 'byung ste/ de la chos kyi dbang phyug nas thams cad spangs zhes pa'i mthar snang ba mtha' yas la bstod pa'o// rnam par mi rtog ces bya ba nas bsod nams ldan pa zhes bya bas rin chen 'byung ldan kyi sgo nas bstod/ ye shes 'ba' zhig nas sku gsum 'chang zhes bya ba ni ye shes sems dpa'i sgo nas bstod pa'o// dga' bar mdzad dang chu yi lha// yon tan lag dang glang po'i spos// zla ba dang ni zla bar grags// glang chen stobs dang nor bu'i gtsug // drag po dang ni seng ge mchod// ngang pa'i 'gros dang don rnams rgyal// shes rab brtsegs dang legs par gnas// bdud rtsi shes dang lus bzang po// ye shes ldan dang 'od 'phro ba// dka' thub gnas dang bkra shis 'byung // bden par smra dang pad+ma dang // mi yi theg dang bde ba'i phyag // ye shes blo dang blo dri bral// tshangs sbyin dang ni rin chen mdzod// me tog lha dang legs bsam don// dbang phyug che dang blo gros grags// rnam par rol dang shes pa'i mchog // 'od zer tshogs dang rin chen snying // grong khyer mthong dang zla ba tshes// yid kyi yul dang yon tan grags// zla ba'i bsil dang gsal ba dang // seng ge'i mdog dang lugs las bzlog // snying po dpal dang dngos mthar ston// glog gi 'od dang seng sbyin pa// gzhan gyis mi thub rgyal ba'i tog // rab grub grags dang brtson 'grus brtan// dpe bral shin tu grags pa'o// gzugs sku dang po'i sangs rgyas dang // ngo bo nyid kyi sku ni 'od kyi sgo nas 'khor bar bzhugs kyang nyon mongs pa'i skyon gyis ma gos pa'i phyir pad+ma la de bzhin gshegs pa'i 'od kyis rgyas par phye ste/ srid pa'i skye gnas 'gags te sra zhing mkhregs pa chos nyid kyi sku de yang zhal lnga sangs rgyas lnga'i bdag nyid shes rab kyi spyan dpral ba na re re yod pa thabs shes rab kyi 'od kyis bskyed pas na/ sangs rgyas thams cad skyed pa po// sangs rgyas sras po dam pa'i mchog // ces pa'o// nam mkha' las te stong pa nyid do// de las pad+ma'i sbubs nas 'thon te rang 'byung ba'o// de bzhin gshegs pa lnga'i 'od chen gzhan gyi 'od zil gyis gnon pa ni dper na bskal pa'i me yis thams cad sreg cing 'od gzhan zil gyis gnon pas mun pa thams cad sel ba de bzhin du de bzhin gshegs pa lnga'i 'od de yang thams cad la snang zhing nyan thos dang rang sangs rgyas dang / lha'i 'od zil gyis gnon pa 'gro ba rnams smin par byed pa'i ye shes sgron ma lta bu'i sku gzi brjid dang ldan pa'o// sangs rgyas sku lnga zhes pa nas shes pa srid 'byung zhes bya ba'i mthar dang po sangs rgyas la bstod pa'o// chos las 'byung ste sgra snyan ma'o// skyes ma thag tu 'gro ba'i bdag // ces gar mkhan ma'o// nam mkha' rang 'byung zhes bya ba ni sgeg mo'o// gcig pu sra mkhregs zhes bya ba ni phreng ba ma'o// nang gi lha mo rnams la bstod pa'o// shes rab ye shes bdug pa ma// 'od chen mdzes ma'i me tog ma// ye shes skar ma dri chab ma// 'gro ba'i mar me mar me ma'o// phyi'i lha mo rnams la bstod pa'o// mar me che dang 'jig rten 'od// dpa' bo dri dang yon tan 'dzin// mun pa bral dang seng ge spro// rin chen grags dang zhi bar sbyin// yid skyes zla dang legs par ston// ri bo rtse dang chos 'byung gnas// don rnams nges dang chos sbyin dang // rin chen gnas dang dbang po rgyal// seng ge mnan dang blo yi gnas// skal bral gdugs dang thams cad dpal// seng ge'i sgra dang thams cad 'phags// klu yi 'od dang yon tan phreng // me tog ri dang dbyangs ldan don// dang po'i sangs rgyas dang phyi nang gi lha mo rnams kyi mtshan no// de lta bus 'gro ba'i don byed pa ni ting nge 'dzin sgyu 'phrul dra ba ste/ sngags mchog ces bya ba nas gsang sngags rgyal po zhes bya bas sgyu 'phrul dra ba'i rnam par 'phrul pa gtso bo dang yum dang 'khor bstan to// don chen byed ni gdul bya dag pa'i don du bstan/ gtsug tor chen po ni dang po'i sangs rgyas nub pa'o// de la lha mo gsang ba'i yum bzhi'o// ngo mtshar ba yi bstod pa ni rmad du byung ngo // de nas nam mkha' la bcom ldan 'das seng ge'i steng nas 'od zer sna tshogs bkye ba'i sku sna tshogs pa bstan pa sku'i mchog tu gyur pa'i bcom ldan 'das shAkya thub pa 'gro ba kun dga' ba dang bde ba la dgod pa sna tshogs pa'i sems can thams cad dad par byas nas byang chub tu sems bgyed par mdzad pa'o// 'khor khro bo drang srong khros pa lta bu gar gyi nyams dgu dang ldan pa/ rigs gsum gyi bdag po/ gsang ba gsum gyi bdag po/ lha dang lha mo thams cad kyi gsang ba 'dzin pa'i rtags su rdo rje 'dzin pa de'i nang nas gtso bo phyag na rdo rje'i lte ba la chos 'byung dang / rang 'byung gi mchod rten dang / gzhal yas khang gis ni chos mtshon/ lha'i rnam pas sangs rgyas/ mtshan gyis dge 'dun te/ dkon mchog gsum 'dzin pa'o// des theg pa gsum ston pa po la zhus te/ des 'bras bu gsum bstan nas sems can theg pa gsum la dgod de/ 'bras bu don yod par byed pa'i ye shes pa zhags pa lta bus nyon mongs pa las rgyal bar byed/ thugs rje'i zhags pas nyon mongs pa'i sems can sdud pa dang / log par ltung ba 'dzin pa dang / de yang rdo rje ltar dbyer med pa'i thugs rjes 'dzin cing shes rab kyi sdud par mdzad pa'o// de ltar rang 'byung gi sku des dkyil 'khor bstan nas/ nang gi bstan pa ni zla ba dang sgron me bas mchog dang 'dra ba ni/ sngags mchog sngags bdag rig sngags rgyal// zhes bya bas thabs kyi rgyu bstan te/ gtsug tor chen po lta bu'o// de ci'i phyir zhe na/ de ltar bstan pa zung du 'jug pa'i sku'o// de ni drang srong chen po rnams la sku gsung thugs kyi sa bon dang bcas nas bstan pa'o// yang shes rab kyi don ni sngags mchog gsang ba'i sngags ston te/ rmad du byung ba'i khyad par ro// de yang lhan cig skyes pas ston cing 'bras bu mchog ste/ bo ng+hi dang sna tshogs gzugs can ma la ston to// a haM mnyam pa nyid du ston pa de'i phyir/ 'chad pa po nga chos kyang nga // de bzhin nyan pa'i tshogs ldan nga'o// 'o na theg pa yang gcig pu zhe na/ don yod zhags pa zhes bya ba'i khro bo gsum rtogs pa tha dad pa min rtogs pa gcig pa'o// gzi brjid ces byas nyi ma'i dpal// sngags mchog ces bya tog gi dpal// rig sngags rgyal de bzhad pa'i dpal// gsang sngags rgyal te rin chen dpal// zhe'o/ gtsug tor zhes byas ma chags chos// rmad byung zhes byas sems dpa' gcod// tshig rkang gnyis la go rims bzhin du'o// 'gro kun zhes pa nas gsang sngags zhes bya bas ni rdo rje sems dpa' la sogs pa bzhi la legs par sbyar ro// gtso bo dkon mchog nas ston pa po zhes bya bas ni/ sems dpa' gnyis ni go rims bzhin// dam tshig ces byas gnod sbyin dang // gsang sngags zhes byas khu tshur ro// don yod zhags pa dril bu ma// 'dzin pa zhes bya lcags kyu ma// rdo rje lcags kyu lcags sgrog ste// zhags pa zhags pa che zhes brjod// dbang phyug dri dang shin tu dga'// stobs kyi lha dang bden par smras// klu yi phyag dang rgyal mtshan gzugs// rgyal ba'i blo dang ye shes khyab// bdud rtsi bro dang nyi ma 'char// blo rab zhi dang gzugs mtha' yas// rgyal ba'i blo dang snang bar mdzad// rin chen tog dang don grub dang // yid 'dod pa dang nyon mongs bral// legs par zhi dang rtog pa 'chang // me tog dang ni dbang po rgyal// gzi brjid can dang don ston mdzad// don gnas can dang mi shigs grags// tshigs bcad nyi shu rtsa lngar rkang pa gcig ma tshang // rgyal ba lnga la sum cu rtsa lnga lngas thabs shes rab kyi tshul gyis gnyis gnyis spros/ bsdus pas brgya drug cus bstod/ rnam par snang mdzad kyi dkyil 'khor bstan to// rdo rje 'jigs byed kyi dkyil 'khor bstan pa ni dbus su rdo rje sems dpa' sku mdog mthing ga zhal gcig phyag gnyis pa phyag sa gnon no// gzhan gong dang mthun no// rdo rje 'jigs byed 'jigs par byed pa ni log par lta ba'i mtshan no// ha la ha la ni mdog go// gdong brgya pa ni thod pa'i phreng ba'o// khro bo'i rgyal po ni sku'i rnam pa'o// keng rus mche ba ni phyag mtshan no// gdul bya zhe sdang can no// sku'i khro bo ni/ gshin rje gshed do// rdo rje shugs can ni phyag mtshan no// rdo rje grags pa ni rdo rje rtse gsum pa'i rgyan no// sgyu 'phrul rdo rje gsus po che ni sku'i rnam pa'o// snying po mkha' 'dra ba ni sku mdog go// gdul bya ni gti mug las gyur pa'i zhe sdang ngo // rdo rje 'jigs byed ces bya bas gtso bo la bstod/ keng rus mche ba zhes bya bas ni rnam par snang mdzad la bstod/ gshin rje gshed ces bya bas rin chen 'byung ldan skyel bstod/ sgyu 'phrul zhes bya bas ni snang ba mtha' yas la'o// rdo rje snying po zhes bya bas ni don yod grub pa la'o// rdo rje 'jigs byed las 'jigs byed dang dur khrod bdag go// 'joms mdzad rgyal dang khams gsum rgyal// sgyu 'phrul dra bas rdo rje rnam par 'phrul// phyag na rdo rje dbang bskur bas// rnam par 'joms dang me ltar 'bar// rdo rje rgyan las bi lo ki// rig pa mchog las gzhan gyis mi thub pa/ bde mchog las rta mchog go// rdo rje 'dus las khu tshur/ don yod zhags pa las 'dod pa'i rgyal po/ rdo rje thod pa las zla ba'i gtso/ gsang ba 'dus pa las gnod mdzes/ rnam snang dra ba las hUM mdzad/ dam tshig chen po las rdo rje gnod sbyin/ zla gsang thig le las rdo rje lcags kyu/ gnyis med mnyam spyor las bdud kyi sde pa/ zla gsang thig le las pad+ma 'khyil pa'o// khri drug stong pa las phyag na rdo rje dang / rdo rje khrag 'thung // 'byung po'i phyis zhags nas rdo rje lcags sgrog // rdo rje sa 'og nas stobs po che/ rdo rje rgyan nas rdo rje zhags pa/ gsang ba'i mdzod nas mi g.yo ba/ sgyu 'phrul dra ba nas drag po chen po/ cod pan nas drag po chen po dang rdo rje 'khor lo'o// gsung gi khro bo ni mi g.yo ba'o// ral pa gcig ni sku'i rnam pa'o// glang chen ko rlon ni rgyan no// mkha' 'dra ba ni sku mdog go// gdul bya ni 'dod chags las gyur pa zhe sdang ngo // drag chen sems ma rdo rje ma// hi hi rin chen rdo rje ma// gad mo las kyi rdo rje ma// rdo rje pad+ma'i rdo rje ma'o// 'jigs byed che dang nam mkha'i mdog // drag shul 'joms dang rdo rje'i bdag // bdud sde 'joms dang zhags pa che// nag po che dang zhe sdang 'joms// rdo rje sems dpa' bde ba che// dang po sems dpa' legs pa ste// gnyis pa rgyal po chags pa'o// rdo rje drag po rin chen dpal// dga' ba che ni nyi ma'i dpal// rdo rje hUM dang mda' thogs la// sems dpa' gnyis ni rim bzhin no// rdo rje ral gri ma lus nas// rdo rje can zhes bya bas ni// sems dpa' gnyis ni rim bzhin du'o// rdo rje gcig pu sems kyi rgyud// g.yul sel bas ni gsal bar smra'o// rdo rje 'bar bas bsrung ba ste// mig mi bzang ni khu tshur ro// skra yang rdo rje 'bebs pa ches// des ni sems dpa' gnyis la bstod// 'od zer 'phro dang bdud sde 'joms// drag shul 'joms dang shugs chen no// shin tu khros dang khrag 'dzag dang // thod pa 'chang dang ut+pal mdog // rdo rje 'dus dang phrin las mdzad// gtum khro 'bar dang grags chen po// khams gsum 'joms dang drag po'i stobs// thal ba'i mdog dang ma ha'i zhal lo// rdo rje sems dpa' nas dga' ba che zhes bya bas mtshan no// mtshon du nas g.yul sel bas ni phyag mtshan 'di dang 'di 'dzin pa'o// rdo rje 'bar ba nas brgyan pa ste ni sku 'di lta bu la rgyan gyi rnam pa 'di zhes pa'o// yi ge drug pa nas sgra dang ldan pa rnams kyi mchog ni/ de la gsung 'di dang 'di sgrogs zhes bya ba'o// rdo rje lcags kyu 'be+ebs pa zhags pa'o// mig brgya lcags sgrogs rdo rje dril bu'o// lus ni nas pags pa mkhregs zhes bya bas ni phyi'i lha mo bzhi la go rims bzhin du'o// rdo rje phreng thogs phreng ba ma// dpal dang ldan ni sgeg mo ma'o// rdo rje rgyan nas nges par zhes bya bas go rims bzhin du gnyis la bstod do// yi ge drug pa byams pa ste// rdo rje sgra ni spos glang po// 'jam pa'i dbyangs te sgra chen ni// ye shes tog ces bya ba'o// 'jig rten zhes bya bzang skyong ste/ gsum ni blo gros rgya mtsho ste// sgra gcig blo gros mi zad pa'o// nam mkha'i zhes pa spobs brtsegs so// mtha' klas zhes pa mthu chen thob// sgra sgrogs zhes pa ngan song 'dren// sgra dang ldan pa mya ngan 'joms// rnams kyis dra ba can la bstod// mchog ces zla 'od gzhon nu la// brgyan pas 'od dpag med la bstod// gad rgyangs nam mkha'i mdzod la'o// bdud rtsi phyag dang nam mkha'i mdog // dra ba'i 'od 'phro mi shigs rnams// thugs rje zhags dang rin chen zhags// pad+ma khros dang rdo rje khros// las kyi khros dang rin chen khros// 'bar ba'i 'od dang dbyug pa can// 'jam dpal khros dang dpa' bo che// gshin rje gshed dang brtul zhugs che// thabs chen rdzogs dang stobs po che// rgyud sde lnga bcu rtsa gsum las mtshan ni bdun cu rtsa lnga/ rgyal ba lnga la bcu bzhi bcu bzhi thabs dang shes rab tshul du spro'o// tshigs su bcad pa rkang pa gcig ma tshang ste bcu'o// // da ni snang ba mtha' yas kyi dkyil 'khor ni dbus snang ba mtha' yas dang / dang po'i sangs rgyas rtsa ba'i zhal dmar po/ 'khor lo dmar po gzhan gong dang mthun/ yang dag bdag med de bzhin nyid// ces bya bas zab pa bstan to// de yang smra ba dang brjod pa thams cad dang bral te yi ge med ce'o// 'o na brjod pa dang bral na rtogs par nus sam zhe na/ stong nyid smra ba'i khyu mchog gis nus she'o// ji lta bas she na/ rgya che bas zab mo ston to// zab cing rgya che zhes pa'o// dper na byin rlabs zhu las sgra byung ba bzhin du rang las so// dung chen ni zab pa'i dpe'o// gaN+Di ni me long lta bu'i dpe'o// rnga ni so sor rtog pa dang bya ba grub pa dang mnyam pa nyid kyi dpe'o// de ltar gong ma ni zab pa'i dpe'o// 'og mas rgya che ba'i dpe'o// 'o na rgya che ba'i don ji ltar ston zhe na/ gzugs med gzugs bzang dam pa ste// sna tshogs gzugs can yid las skyes te gzugs med pa dang / gzugs dang 'dod pa la sogs pa'i sna tshogs pa'i gzugs kyis so// 'o na gcig du mar snang ba cang 'thad dam zhe na/ yid las skyes pa dang snang ba du mar snang ba'i phyir ro// thams cad du khyab pa'i gzugs khyad med ce na/ gzugs brnyan ma lus 'chang ba'i mtshungs pa med cing ste/ 'dra ba med pa'i bcom ldan 'das ni che ba'i bdag nyid kyi sku du mas so// che ba'i bdag nyid kyi sku du mar gzhan gyis kyang nus so zhe na/ khams gsum dbang phyug dang chen po'i bdag nyid yin pas so// de'i rgyu mtshan ci zhe na/ 'phags pa'i lam shin tu mtho la gnas pa'i phyir ro// de bas na thams cad 'jam dpal yin zhing gzugs med kyi khams dang / gzugs khams dang 'dod khams kyi bdag por gyur pa'o// de yang thams cad la ste/ zab mo mtshon te/ 'jig rten gyi de nyid shes shing legs pa'i lam ston pas ni slob dpon no// slob dpon des bstan pa'i yon tan ni 'jigs pa sel zhing mgon skyabs yid bde ba skyed pas na de la phyag dang bkur sti bya bar 'os pa'i phyir ro// rgya chen pos don byed de nam mkha'i mtha' zhes bya ba'o// de yang zad mi shes pas ldan pas mtsho zhes bya'o// yang dag bdag med nas khyu mchog ces bya ba'i mthar pad+ma rdo rje ma/ zab cing nas dgra che'i mthar rin chen rdo rje ma'o// mi gnas nas dam pa'i mthar sems ma rdo rje ma'o// sna tshogs nas che bar grags kyi mthar las kyi rdo rje ma'o// khams gsum nas ye shes rgya mtsho'i mthar snang ba mtha' yas dbus kyi gtso bo la bstod pa'o// yon tan 'od dang khyad par che// rnam shes grags dang kun du grags// zla ba gang dang pad+ma'i 'od// dka' thub rgyal dang mar me rgyal// glog gi tog dang rgyal ba'i 'od// gsang ba ldan dang dpe bral grags// pad+ma grags dang me tog mtshan// spyan mchog bzang dang grags med don// drag po sde dang bsod nams 'od// khyad par can dang thogs med blo// sgra gcan 'dzin dang ye shes 'od// grags ldan dang ni ye shes dbang // skar ma'i tog dang rA hu la// sman chen po dang sman rgyal po// bsod nams glang po rgyu yi stobs// skar ma rgyal dang rgyal ba'i sku// nyi 'od 'joms dang chos kyi mdzod// legs pa'i blo gros dang rgyal po// rdo rje sde dang shes rab brtsegs// legs par bzhugs dang rgyal ba'i blo// tshangs pa'i dbyangs dang klu yi dbang // yon tan gsal dang ye shes dag // tog gi 'od dang tshangs pa dge// 'o na skyob pa ji ltar nus she na/ ye shes dbang bskur cod pan zhes pa nas/ nyon mongs dri ma kun las 'das// zhes bya bas rang don spangs pa bstan to// sa bcu la dbang bskur bas sdug bsngal zhi nas 'bras bu thob pa dang / shes bya dang nyon mongs pa spangs pa'o// gzhan don ji ltar 'gro zhe na/ nam mkha'i mtha' klas nas/ nam mkha'i lam la rab tu gnas// zhes bya bas bstan te/ gong 'og tu 'brel pa des ni shes bya'i sgrib pa'i sbubs nas grol ba dang 'khor ba las sgrol ba dus thams cad la sgrib pa med pa shes bya la thogs pa med pa'o// des sems can kun gyi gtso bo'o// de la ni rang dang gzhan gyi yon tan mthar phyin pa lus med pa'i chos sku'o// de la brten pa ni lus kyi mchog go// de mi 'gal lam zhe na/ yid bzhin nor bu chen po 'chang // zhes pa ste rtog pa dang bral kyang ston pa dang 'dra'o// yang na yon tan gyi che ba'i khyad par chos sku dang gzugs sku gnyis go rims bzhin du bstan to// dbyings nam mkha' lta bu dang ye shes zad mi shes pa las skye ba med kyang skye ba'i tshul ston to// dang po ye shes chen pos ma rig pa sel ba dang / srid pa'i dra ba 'joms pa'i shes rab kyi mes bsregs nas gzhan gyi nyon mongs pa zhi bar bya ba'i phyir des srid pa'i rgyun bcom nas rang don grub ste/ 'khor ba rgya mtsho'i 'dam nas pha rol tu phyin te/ gzhan don thugs rje dang ldan te/ mi nub pa'i dbang bskur nas rang gi sdug bsngal zhi zhing // sems can mang po'i sdug bsngal sel cing 'bras bu sku gsum la sbyor bar byed do// 'o na nus pa cis she na/ sgrib pa kun las grol zhing nam mkha' 'dra ba'i lam la rab tu gnas pas na rtog pa thams cad dang bral ba'i phyir ro// 'o na rtog pa med par gzhan don nus sam zhe na/ thugs rje'i nus pa ste/ dpag bsam zhes bya ba la sogs pas so// de yang bsam pa dang bag la nyal shes te/ dus shes shing dbang po shes pa'o// yon tan dpag tu med pa dang ldan zhing sems can sdug bsngal can dbugs 'byin par byed cing bde ba la 'god pa de la ni bkur sti dang mchod pas skyabs su 'os pa'i phyir ro// 'o na skyabs su phyin pa'i yon tan ci zhe na/ 'jig rten dgra ste rab kyi mchog // 'jigs pa ma lus sel ba po// zhes bya'o// brtul zhugs ni gtsug phud dang / ral pa zhes bya ba'i phyi rol pa'i spyod pa/ gdong lnga ni 'jig rten pa tshangs pa'i spyod pa/ mgo zlum ni nyan thos so// de rnams kyang mthar gyis theg pa chen po'i spyod pa la 'god de/ dka' thub mthar phyin cing // dka' thub chen po ni tshangs par spyod pa mchog 'di yin pas 'di la dgod par byed do// de yang tshul khrims gtsang zhing dam par gyur pa nas bcom ldan 'das kyis 'bras bu la rim gyis brod pa bskyed nas mthar legs par mya ngan las 'das pa thob pa dang / nyon mongs pa thams cad sel ba ni 'di kho na ste/ gzhan gyis thub pa med pa 'di'i bsod nams dpes brjod par mi nus pa/ 'bras bu rang don gzhan don dang ldan pa 'di mu stegs pa dang nyan thos kyis mi rtogs pas thob byed kyi nus pa ma yin no// 'o na 'bras bu ci zhe na/ mi 'gyur ba chos sku dang / kun la khyab pa gzugs sku'o// 'o na mi 'gyur ba ci zhe na/ shes rab shin tu phra bas ma rig pa zag pa'i rten spangs te/ gzung ba dang 'dzin pa'i dri ma dang bral ba ni dri med do// de'i phyir nyes pa'i skyon med pa ni mi 'gyur ba'o// 'o na kun la khyab pa ci'i phyir zhe na/ shin tu zad pa sangs rgyas dang / sad pa'i bdag byang chub sems dpa' dang / yang na ji lta ba dang / ji snyed pa mkhyen pas thams cad la yod par mkhyen nas thams cad la ston to// des khyab pa'o// ma rig nas grol gsum thob ces bya bas rdo rje sems dpa' la bstod/ sgrib pa kun nas rab tu gnas// zhes pa'i mthar rin chen 'byung ldan la bstod/ yid bzhin nas yon tan shes zhes pa'i mthar don yod grub pa la bstod pa'o// chos shes nas skyabs kyi 'os zhes pa'i mthar rnam par snang mdzad la bstod pa'o// 'jig rten dgra ste zhes pa nas de bzhin gshegs pa zhes pa'i mthar dang po'i sangs rgyas la bstod pa'o// sgra mi snyan dang rol pa'i gar// glu yis sbyin dang bde ba'i tog // mkhas pas sbyang dang gzhan thub min// ri 'od sbyin dang gsung dbyangs can// seng ge dang ni sna tshogs nyid// dpal gyi ye shes pad+ma chung // me tog dang ni rnam grol lus// bsod nams spungs dang mtshan 'gyur blo// gsal ba dang ni mar me zla// mi zad pa dang blo bzang spyan// yan lag mchog dang shes rab yul// mchog tu gyur dang rab 'joms zer// shes rab sbyin dang 'jam pa'i dbyangs// thogs med mdzad dang mthu yis sbyin// dag pa dang ni ye shes gnas// bde gshegs 'od dang dbang po 'od// thub pa che dang lha chen dang // 'od zer bzang dang gzugs mdzes dang // rgyal ba'i sku dang don yod ston// sing sang la dang dran stobs dang // grags pa'i mtshan dang bkra shis dang // snying po mchog dang bsod nams dge / nyan pa chags dang nyan 'dod pa// mi thub pa dang rgyal mar me// rin chen brtsegs dang tshogs med lha// sa yi bdag dang grol bar 'gro// gtsug phud gser dang sgra gcan bzang // mi thub sde dang rang bzhin thub// zla 'od can dang gser mdog bzang // dge ba'i 'od dang yon tan lha// chos kyi gdugs dang yon tan lag // 'dra ba'i mtshan dang yi ge rdzogs// blo gros 'phro dang 'dod rnams 'bar// sman gyi skyabs dang rnam grol tog // shes rab mchog dang ye shes rgyal// gzugs 'jigs pa dang glo bur 'joms// thogs med grags dang bde bar ldan// ngag snyan rigs dang grags dbang po// chos kyi brtsegs dang 'gro ba'i 'od// legs pa'i rgyan dang rang bzhin lus// ye shes gsung dang rta mchog dang // nyon mongs sel dang 'gro ba'i mchog // seng ge reg dang chos kyi mtshan// skal ba bzang dang mi bskyod 'dor// 'bar ba'i rgyal dang rtog pa'i gsung // bzang po can dang rig don blo// 'jigs pa bral dang dri yod 'od// don yod 'gro dang khro thal mdog // gzungs mchog dang ni brtan pa'o// rtog par byed dang shes rab spyan// don rig blo dang grags pa'i bzhin// lha yi nyi dang shes rab gsal// shin 'joms phyag dang shing rta 'gros// gser btso ma dang skal ldan gtsug // dbang phyug dang ni dga' bas bstan// myos pas 'joms dang ye shes mdzod// tshangs par gshegs dang tsan+dan dang // mya ngan 'joms dang seng ge 'od// yul gyi tog skye dang pad+mo'i snying // mtha' yas 'od dang snying po lha// me tog mdzes dang reg pa'i haM// ye shes dbang dang tshangs dbang po// rin chen phyag dang dbang po ldan// dpe med dri dang the tshom bral// mchod par 'os dang 'bar ba'o// pad+ma'i gdugs dang 'dum gyi mchog // ye shes 'od dang bya rtsal bral// gsal ba'i mdog dang chos ldan dang // phan ldan gzugs dang ye shes dang // grags pa dang ni 'od zer 'bar// snying po be+e rUr 'bar ba dang // skar ma'i tshogs dang lha nyid do// 'o na byang chub sems dpa' la sangs rgyas kyi thugs rjes ji ltar khyab ce na/ rnam par shes pa chos nyid 'das// ye shes gnyis med ces bya bas chos sku las thabs shes rab kyi longs skus khyab ste/ rtog pa spangs pa mi 'gyur ba las/ dus gsum sangs rgyas de las lhun gyis grub cing gzhan gyi don byed pa'i phyir rang byung gi sku 'byung ba'i rgyu rkyen gyis ma bskyed pa'i ye shes kyi lus de bzhin gshegs pa'i sras gsung thams cad la dbang thob cing chos ston pa ni zhal lnga dang ldan te/ tshig gi dbang phyug smra ba che// smra ba'i skye mchog smra ba'i rgyal// smra ba'i dam pa mchog gi gnas// smra ba'i seng ge mtshungs pa med// ces bya ba ste/ rdo rje dang / de bzhin gshegs pa dang // rin chen dang / pad+ma dang / las kyi rigs te zhal lnga'o// de sku shin tu mdzes shing 'od zer 'phro ba/ lag na 'od 'bar ba'i ral gri/ shes rab kyi pha rol tu phyin pa'i po ti dpal be'u'i tshul du thugs kar 'dzin pa'i gtso bo de sman pa dang / sman gyi shing ljon pa dang 'dra bas skyob pa de chags pa dang bral zhing gdul bya chags shing phyir pad+ma'i sbubs bye na gnas pa la bde bar gshegs pa yab yum kyi 'od nyi ma dang zla ba lta bur phog ste/ kha dog sna tshogs dang ldan pa/ skyil krung dang bcas pa/ dar sna tshogs dang / rgyan sna tshogs 'dzin pa pad+ma las 'thon te/ rdo rje rin chen nas/ sangs rgyas kun gyi gsung yang yin// zhes bya bas ni rdo rje dang / rin po che dang / pad+ma dang / las dang / de bzhin gshegs pa ste/ rigs lnga yum dang bcas pas sku'i che ba gsung gi che ba thabs dang shes rab nyi ma dang zla ba'i tshul du dbang bskur/ thugs ka na rigs drug pa'i ye shes sems dpa' bzhugs pa ni sangs rgyas nas thugs la gnas zhes bya ba dang / rdo rje rnon po nas don bzhin rig ces bya bas bstan nas/ rdo rje blo gros don bzhin rig // pha rol phyin pa kun rdzogs pa// zhes bya bas chos sku dang gzugs sku bstan te/ rnam par dag pa nas/ ye shes sku rnams ma lus 'chang // lam ma lus pa thob ste/ 'bras bu mtha' dag thob nas gzhan don ston pa ni kun mkhyen pa'i bcom ldan 'das de rgyal po'am gtso bo'o// rang bzhin gsang sngags te/ sangs rgyas dang rig sngags kyi phyag na rdo rje'i lte ba la rnam par 'phrul pa 'di pha rol tu phyin pa dang / sa bcu rdzogs pa'i rtags na rnam par dag pa'i khri 'phang lnga pa dang / bum pa 'khor lo bcu gsum dang / chos kyi tog dang / bdag gnyis dang bral ba'i bya ru cod pan dang / zla ba dang rin po che yis yang dag pa'i ye shes mtshon pa/ log par lta ba zil gyis gnon cing skyob pa/ kun kyis mchod par 'os pa'i sku gdung de'i bum par brtson 'grus chen pos rnam par 'phrul te/ gdan ni ma lus te gzhal yas khang gi 'phrul pa/ ye shes sku rnams te lha'i 'phrul pa'o// de lta bu de rdo rje 'chang gi bum par ro// de nas gtso bos bstod pa de las 'od zer las bcom ldan 'das shAkya thub pa sems can dpag tu med pa'i don byed pa 'gro ba dang // 'dug pa dang / nyal ba la sogs pa bstan pa ni rnam par gzigs/ gtsug tor can/ thams cad skyob/ log pa dad sel/ gser thub/ 'khor ba 'jig rnams so// de'i phyir dpal ldan rgyu skar nas bstan pa gcig ces pa'i mthar ro// de nas lha mo 'dud kyis bstod nas dkyil 'khor mi snang bar gyur to// de las gtso bos rgyud 'khor la bstan pas na/ rgyud kun gyi ni bdag po mchog // ces bya bas ni kun du bzang po dang / 'jam dpal dang / sa'i snying po dang / spyan ras gzigs la sogs pas lus snying po'am len pa lha'i rang bzhin du mthong ngo // rtsa rnams mtshan du gyur par mthong ngo // de nyid thig ler gyur pa na 'dud kyis bstod pas zab par mthong ba ni/ sangs rgyas kun gyi snying po nas ngo bo nyid 'chang ba zhes bya bas bstan/ de yang skad cig la khong du chud cing rtogs te/ de yang sgrib g.yogs med par rtogs so// tshig gi bdag po nas mtshungs pa med ces pa'i mthar gsal bar smra ba la'o// kun du lta nas dpal gyi be+e'u zhes bya bas sems dpa' gsum la go rims bzhin/ lag na 'od 'bar nas gtso bo zhes bya bas rdo rje khu tshur la'o// zug rngu 'byin pa nas dgra che'i mthar sems dpa' gsum la go rims bzhin no// sdu gu nas rin chen gdugs zhes bya bas/ sems dpa' la sogs gnyis gnyis bstan// sangs rgyas zhes byas nyi ma'i dpal// sku 'chang zhes byas rin chen dpal// rnal 'byor zhes byas tog gi dpal// bstan pa gcig ni bzhad pa'o// zla ba'i 'od dang dri yi 'od// dge ba'i 'od dang yon tan can// dam chos brjod dang tshig las rgyal// smra ba'i stobs dang smra ba'i tshig la dbang sgyur ba'o// legs pa'i yid dang rigs kyi 'od// spyod lam zhi dang ye shes mtsho// chos dbang phyug dang rigs sku lha// yon tan las dang 'khor lo stobs// legs par sbyangs dang legs par reg // don grub dpal dang gzi brjid dpal// thams cad snyoms dang bdud rtsi dbyangs// snang ba bde dang legs pa'i blo// rnam grol don dang dbang phyug 'phags// rol pa'i mchog dang lhag par mthong // nyes pa spangs dang nyi ma'i 'od// bkra rgyal blo dang pad+ma'i mchog // nyi ma'i 'od dang so sor gsung // legs pa'i mu dang tshogs dbang po// 'jigs pa bral dang ye shes sred// rdo rje rin chen nas sdug bsngal gcod ces bya bas ye shes sems dpa' la bstod/ mtshon cha chen po nas mchod pa zhes bya ba ni lha mo bzhi'o// sa rnams nas dra ba ste zhes bya ba'i mthar mchod pa'i lha mo la bstod/ rgyud kun nas blo gros bzang gi mthar mthu chen thob la sogs pa la bstod/ sa'i snying po nas dngos po kun gyi rang bzhin zhes pa'i mthar zla 'od gzhon nu la sogs pa bzhi la bstod do// dngos po kun gyi nas skad cig gcig la zhes pa'i mthar blo gros rgya mtsho la sogs pa la bstod/ chos kun nas dang ba'i bdag gi mthar go rims bzhin du rdo rje rigs kyi bzhi la bstod/ spobs pa'i mtshan dang blo 'chang ba// tsan+d+ra dang ni rin chen zla// mi 'jigs pa dang me 'od che// tshangs pa'i sgra dang snyan pa'i gsung // shes rab ma dang kun mnyam blo// rdo rje tshig dang blo spobs ldan// nam mkha'i dbang dang ngag dbang phyug // yon tan mchog dang gnas kyi mchog // 'phags pa'i 'od dang gsal ba'i ri// rnga yi sgra dang 'dod spyod sbyin// ye shes legs dang zhi bas bzhugs// ye shes gsung dang shin tu gdugs// rgyal mtshan gdugs dang dri ma bral// ye shes dbang dang skal bral brjod// gzi brjid 'od dang drang srong che// shes rab 'phags dang 'khor lo spor// zla ba'i zhal dang nyi zla'i 'od// yon tan mtsho dang yon tan sdud// blo med tog dang bsod nams tog // yul spangs pa dang rigs skyes dang // rgyal po'i rigs dang rnam grol gsung // dbang phyug po dang mchog shes dang // bdud rtsi 'od dang pad+ma dang // ye shes spyan dang nam mkha'i khams// mchod dang dpung tshogs bcas pa'o// rdzogs sangs zhes bya zhags pa ma// byang chub 'chang ni lcags kyu ma// sangs rgyas zhes bya dril bu ma// ye shes me lce lcags sgrog go// rin chen 'phro dang zla ba'i sku// seng ge gdong dang ye shes sku// zhe'o// gzhung tshad bzhi bcu rtsa gnyis mtshan nyis brgya bdun cu rtsa lnga/ rgyal ba lnga la lnga bcu rtsa lnga la'o// // da ni rin chen 'byung ldan gyi dkyil 'khor ston pa ni/ bcom ldan 'das rin chen 'byung ldan ser po lte bar bsam/ dang po'i sangs rgyas kyi rtsa ba'i zhal ser po/ gzhan mthun/ de la snying rjes don sgrub pa dang / shes rab bo// dam pa'i gang zag gi sems can ji ltar bde ba thob par 'dod pas don bsgrub par bya/ de ni ngan song sbyong bar byed pa'i mgon po grol bar byed pa'i thabs ston pa ni nyon mongs pa bsal ba dang / mi shes pa bsal ba'i phyir nga rgyal can de 'dod pa dang / gzugs dang gzugs med bsal bar mi nus she na/ nga rgyal can 'dul ba ni rgyu shes rab dang snying rjes sku che ba'i bdag nyid du ston pa ni dpal ldan zhes bya ba nas tshangs pa'i yul sa zhes bya bas bstan te/ phyag rgya 'khor lo dang shaka ti 'dzin pa'o// don ston pa ni don gcig ces bya bas so// 'o na 'jigs pa chen po ston pa des rtogs mi nus so zhe na/ 'jigs pa med par ro// de ltar zil gyis mnan nas stong pa nyid ston te/ ming bzhi las rten med pa la ni ming bzhi'i phung po bstan nas theg pa la dgod pa ni rnam par rig pa'i gzugs su'o// don ston pa ni don zhes pa'o// gdul bya ni rnam pa sna tshogs pa'i gzugs so// 'dod pa'i nas grol bar byed ces pa'i mthar sems dpa' bzhi la go rims bzhin/ nyon mongs nas gzugs 'chang mthar rin chen rigs kyi sems dpa' bzhi'o// lag pa brgya po nas gar byed ces pa'i mthar pad+ma'i sems dpa' bzhi'o// sa yi dkyil 'khor nas gnon zhes pa'i mthar rdo rje rigs kyi sems dpa' bzhi la bstod/ don gcig gnyis med nas rgyud dang ldan zhes pa'i mthar sgo ba mi bzhi la go rims bzhin no// don grub dpal dang ye shes nyi// don yod grub dang ri rab brtsegs// sgra sbyin dang ni pad+ma dpal// dgra bcom grags dang ye shes stobs// nyon mongs 'joms dang ye shes don// bde ba'i dri dang dpe bral bzhad// dri yi 'od dang mtha' yas ston// so ma dang ni rat+na so// seng ge mchog dang bsam gtan 'od// dpa' bar 'gro dang rnam par rol// rin chen yon tan don ston pa'o// da ni 'dod chags kyi don du bstan pa ni/ dngos don ma lus te chags pa can la/ stong pa nyid dga' 'dod chags blo// des 'dul ba'i sku ston pa ni srid pa'i 'dod chags spangs pas ston te/ mdog dang dbyibs dang rgyan dang spyod pa la sogs pas yid tshim pa bskyed nas lam la 'god do// dngos don gyis ni rin chen sems ma'o/ stong pa nyid dga' nas spangs pas ni zhes bya bas pad+ma'i sems ma dang las kyi sems ma la bstod/ srid gsum zhes bya bas sems ma rdo rje ma la bstod/ sprin dkar dag pa nas sprul pa'i rgyan dang ldan zhes pa'i mthar ye shes sems dpa' la bstod/ dgra bcom grags dang rin chen 'od// srid bcings gol dang spyod ngan spangs// nam mkha'i mdzod dang spobs pa grags// rdo rje nor bu tshe dpag med// nor bu bkod dang rin chen dang // yon tan mgon dang ri bo grags// bcu 'od ldan dang gnyid dang bral// klu stobs shin tu grags pa'o// gti mug can la de nyid dran pa ni dran pa nye bar gzhag pa bzhi dang / yang dag par spong ba la sogs pa dang / de bzhin gshegs pa'i yon tan ni chos sku dang gzugs sku'o// chags pa can 'dul ba ni nam mkha' ltar ma chags pa bsgom pa'o// da ni shes rab bstan pa'i phyir/ ril por 'dzin pa dgag pa'i phyir dang / zhen pa spang ba'i phyir phung po lnga stong pa nyid du bstan/ de yang nges par 'dzin pa spangs pa'o// des don dam med kyang sdom pa'i rten kun rdzob du bstan pa 'thad pa'i phyir/ yan lag bcu gnyis zhes bya bas rang sangs rgyas kyi lam bstan/ bden pa bzhi ni ston pa po// zhes bya bas nyan thos kyis rtogs pa'i lam mo// bden pa bzhi zhes bya ba nas rnam pa nyi shus zhes bya bas rang sangs rgyas dang nyan thos las khyad par ston pa ni skad cig ma'am stong pa nyi shus khyad par du byas pa'o// 'o na de'i 'bras bu ci zhe na/ byang chub pa ni chos sku rnam par sangs rgyas pa ni longs sku sangs rgyas kyi sprul pa ste 'bras bu de'o// de'i phyir theg pa ni 'di'o// 'o na 'bras bu sku gsum theg pa 'dis grub pa ci'i phyir zhe na/ nyon mongs khams rnams dag par byed pa dang / las kyi sgrib pa zad par byed pa'i phyir na 'khor ba'i dri ma spangs shing 'jigs su rung ba'i gnas las grol bar byed pa'i sgrib pa bag chags dang bcas pa spong ba ni 'di yin pas so// de'i phyir snying rje chen po shes rab thabs dang ldan nas don yod cing 'gro ba'i don byed pa'i 'bras bu dang ldan no// 'o na rang zhen pa dang ldan pa lta bu snying rje skyed pa byed dam zhe na/ de lta ma yin te/ rtog pa thams cad spangs shing rnam par shes pa'i rjes su 'brangs nas yid du 'ong ba dang mi 'ong ba'i rtog pa spangs te/ rtog pa med pa'i ye shes ji lta ba dang ji snyed pa rig pas sems can thams cad kyi rgyud rig cing bsam pa ji lta ba ste/ de yang rim dang rim ma yin pa'i tshul gyis theg pa chen po'i lam la 'god de/ phyin ci log dang nor ba spangs nas phyin ci ma log pa'i 'bras bu chos sku longs sku ste/ rang don gzhan don dang ldan pa thob par byed do// de ltar shes pas 'bras bu sku gsum thob par ston to// 'o na 'bras bu de thob pa'i 'khrul pa de ci zhe na/ grangs can la sogs pa ste/ dngos po kun yon tan gsum du 'dod pa dang / bdag la sogs pa 'dod pa dang / gzhan yang bye brag pa la sogs pa phung po lnga'i skye mched kyi rdzas don dam par 'dod cing dus gsum rdzas su 'dod pa de dag ni mi 'thad do // glog dang me lce bzhin du thams cad skad cig mar bye brag med pa'i phyir ro// 'o na thams cad skad cig mar song nas 'bad pa don med do zhe na/ khyed kyi rdzas su 'dod pa rtag pa la mi 'thad de 'gyur ba med pa'i phyir ro// skad cig ma ni rang bzhin du grub pas sangs rgyas kun skad cig gcig la rdzogs sangs rgyas pa'i phyir 'bras bu grub pa'o// 'o na 'bras bu ji lta bu zhe na/ lus med lus te lus kyi mchog // lus kyi mtha' ni kun du ston// zhes bya ba'o// de la chos sku dang gzugs sku ste 'bras bu mthar thug rtogs pa'o// de bas chos sku ni lus kyi mthar thug ste/ de rtogs par byed pa ni shes rab phyin ci ma log pa ste/ de ni bcom ldan 'das so// 'o na stong pa nyid skad cig thabs dang bral bas gzhan don ji ltar byed ce na/ gzugs rnams sna tshogs kun du ston// zhe'o// 'o na de la gzugs sna tshogs mos pa bzhin du 'thad dam zhe na/ nor bu chen po rin chen tog // ces bya bas so// 'jig rten zhes byas gar ma la// rdzu 'phrul zhes byas glu ma la// de nyid ces byas phreng ba ma// dran pa zhes byas sgeg ma'o// byang chub ces byas spos me ma// de bzhin zhes byas dri chab ma// lam gyi zhes byas me tog ma// yang dag ces byas mar me ma'o// yid du 'ong dang rin chen zla// shugs can dang ni gsal bar byed// dga' ba'i dbang phyug gtsug phud 'od// 'jigs pa bral dang yon tan snying // dri med grags dang gzi brjid gzhi// gdung ba grags dang lha gnas pa// legs par mnyam dang rin chen sku// sangs rgyas 'byung dang sangs rgyas stobs// rin chen khyab dang grong khyer mthong // blo gros 'od dang 'jig rten 'od// rin chen lha dang yang dag rgyal// skal ldan shing rta dga' bas bkod// mu yi 'od dang dka' thub rgyal// byang sems zla dang chos 'chang ba// gzhan gyis mi thub zla ba'o// sems can kun la zhes bya bas dang po'i sangs rgyas la bstod pa'o// yan lag bcu gnyis zhes bya ba ste/ dkyil 'khor lha grangs dag tu mi gtogs// mtshan gyi grangs su 'di brjod do// rnam pa sangs rgyas zhes bya'i mthar shes rab 'khor lo bstod pa'o// bye ba dpag med nas snying rje chen po zhes bya bas byang phyogs bskal bzang bzhi la bstod/ 'gro ba'i don nas 'bras bur gnas// zhes bya bas lho'i bskal bzang ste/ mtha' ma la gnyis go rims bzhin/ nyon mongs khams rnams kun las rgal// zhes bya bas nub kyi bskal bzang ste dang po gnyis la go rims bzhin no// sbyor ba'i dgon pa nas gtan du spangs zhes bya bas shar gyi bskal bzang ste mtha' ma la gnyis go rims so// snying rje che nas 'gag par byed ces bya bas don yod grub pa la bstod pa'o// sems can kun gyi yid gnas pas rdo rje sems dpa' la bstod pa'o// de dag sems dang zhes pas ni snang ba mtha' yas la bstod pa'o// phung po lnga don zhes bya bas rin chen 'byung ldan la bstod pa'o// ri yi 'od dang tshangs pa'i dbyangs// bde ba'i lha dang yon tan brtsegs// lha yi stobs dang thub pa'i don// nor bu can dang seng ge'i bla// zla ba'i mtshan dang sgra gcan mtshungs// grags chen dang ni gzi brjid shugs// chos kyi grags dang dga' bar ldan// dri bzang po dang ri rgyal mtshan// dga' ba'i 'od dang mchod par 'os// sprin mtha' dang ni bden pa gsung // rnam snang mdzad dang rnam par nges// grags pa'i mtha' dang grogs tshangs pa// seng 'od gser dang srog dang ldan// 'gro ba'i theg dang thun tshod dang // grags pa'i mchog dang blo bzang chub// nor lha dka' thub drag po dang // 'od gsal byed dang nor gyi 'khor// 'jig rten 'das dang seng ban glang // yon tan rgyal dang rin chen 'od// ce'o// tshigs bcad nyi shu rtsa bzhi ste// mtshan ni brgya dang bcu dag ste// so sor nyi shu rtsa gnyis so// de la lha grangs su ma gtogs pa tshigs bcad gnyis te/ shes rab 'khor lo'o// de la 'khor lo ste/ shes rab 'khor lo ji lta bu zhe na/ dag pa rnam pa bcu gnyis te/ a A'o// des 'brel pa bzhi tshul mu khyud bzhi dang 'khor lo rtsibs bzhi pa gang gi phyed spangs pa'i dag pa dang brgyad pa ni brgyad po dang drug po rig go// 'ching ba gcod pa dang 'khor ba dang mya ngan las 'das pa'i mtha' gnyis dag par byed pa dang / bden pa bzhi gsung ba dang / thugs rig pa'i ye shes lngar gsal ba/ sku ye shes kyi sku'i bdag nyid du byang chub pa'o// mtshan gyi grangs su ma gtogs pa ni rkang pa ya gcig ces bya ba'i tshigs bcad gcig rkang pa gnyis so// lar gzhung tshad nyi shu rtsa bzhi'o// da ni don yod grub pa'i dkyil 'khor ston pa ni dbus su don yod grub pa ljang gu'o// dang po'i sangs rgyas rtsa ba'i zhal ljang gu'o// so so'i yum sbas pa'i yum du sbyar bar bya'o// de la sangs rgyas kun gyis rtogs bya ba// zhes pa ste rtogs par bya ba de rtogs par bya'o// gang gi zhe na/ byang chub sems dpas so// gang rtogs par bya zhe na/ sangs rgyas kun gyis rtogs pa de'o// 'o na ci'i phyir ram gang gi phyir zhe na/ sangs rgyas kyi byang chub ste/ 'bras bu bla na med pa thob pa'i phyir ro// 'o na de gang la brten zhe na/ gsang sngags la brten nas so// gang ltar zhe na/ bsod nams kyi tshogs mdo las 'byung ba bzhin du bsags nas yi ge med pa ste/ stong pa nyid ye shes kyi tshogs bstan nas/ gsang sngags chen po ste sa bon rigs gsum pa ni thabs rnam pa gsum gyis bskyed pa'o// de yang rten dang brten pa ma lus pa bskyed pa'i don to// de ltar bskyed pa'i rim pa la brtan pa thob nas/ sangs rgyas kun nas don kun skyed pa po'i mthar dang po'i sangs rgyas la bstod pa'o// dbang byed rgyal dang bdud rab zhi// mnyam sangs rgyas dang rtog dang bral// ri rab zhi dang rmongs pa sel// rol pa'i stobs bzhi zhes pa'o// de la bzhi ni 'khor lo bzhi'o// bcu drug phyed phyed rtsa ba'i dbye ba ste/ thig le ni byang chub kyi sems so// stong pa ni sreg pa'o// rtse mo ni gtum mo'o// 'dab ma'i grangs ni bye ba phyed dang bcu// de la stong phrag bdun cu rtsa gnyis so// de las 'khor lo bzhi ste/ dkyil 'khor dang po gnyis pa yis// bde ba chen po'i sum cu mtshon// de nas dkyil 'khor gsum pa yi// gnyis pa'i tshigs bcad drug bsnan pas// bcu drug mgrin pa'i 'khor lo'o// de las tshig gcig dang po'i mgo// lhag pa bde chen dkyil du bsam// dkyil 'khor bzhi pa lnga pa gnyis// drug pa'i dang po tshigs bcad gnyis// tshig gsum 'og tu phyed dang drug // bsnan pas sprul pa'i 'khor lo'o// tshig gsum po ni lte bar bsam// dkyil 'khor lnga pa'i mtshan med tshig // tshig rkang drug dang lha yi ni// bstod pa ma gtogs tshigs bcad gnyis// rdo rje nyi ma nas dpal ldan sangs rgyas zhes pa'i tshigs bcad drug gis gtso bo gsum bsten/ dkyil 'khor drug pas thugs kar chos kyi 'khor lo'o// bcu drug phyed phyed ni bzhi dang brgyad dang bcu drug go// chu tshod sum cu rtsa gnyis te/ dbyu gu drug cu rtsa bzhi'o// rtsol ba'i grangs kyis mtshan bzung ngo // srog ni lha'i rang bzhin te// rtsa ni brtan du gsal bar bsgom// de ltar lus gnas dkyil 'khor ro// bcu drug phyed phyed 'grib sa nas// 'phel dang 'grib pas mtshon pa'o// yang na dbyangs yig gi phyed kyi tha ma aM ngo // yan lag med pa ni haM ngo // rtse mo ni ze 'bru la'o// rnam pa ni kha dog so sor ro// yi ge drug ni mgrin pa dang snying ga la'o// yi ge brgya ni yon tan no// de dang ldan pa 'dzag pa'o// de 'dzag par byed pa'i thabs gzhan yod pas bsam gtan yan lag kun shes pa'o// 'o na yon tan ci zhe na/ ting nge 'dzin rig dang rgyud rig pa'o// thig le nas rnam pa kun ldan zhes pa'i mthar gsang ba yum bzhi go rims bzhin/ bcu drug nas ting nge 'dzin lus dang zhes pa'i mthar ye shes sems dpa' la bstod pa'o// dge ba bzang dang ye shes thugs// smra ba'i dbang dang lha chen po// blo gros bzang dang tshe dpag med// chos kyi stobs dang 'jig rten chos// sgra gcan nyid dang rgyal mtshan grags// sman pa'i mchog dang me tog 'od// ting 'dzin lus dang lus kyi mchog ste chos sku'o// longs spyod rdzogs sku dang sprul pa'i sku ste zhes bya bas gzugs sku gnyis so// phyogs bcur sprul pa sna tshogs 'gyed de lha mi la sogs pa'o// de gang las she na/ mchog gi sku de las so// de rnams la chos dang zang zing gi sbyin pa byed pa/ de ltar yul de la las khyad par can ston pa de la mchod par 'os bstod par 'os phyag la sogs pa 'os pa'i phyir ro// longs spyod rdzogs sku nas rgyud 'chang ba zhes pa'i mthar byang phyogs kyi bzhi la bstod pa ste mtha' ma la gnyis so// phyogs bcu nas ji bzhin 'gro ba'i don byed pa zhes pa'i mthar lho'i ste gnyis gnyis so// lha'i dbang po nas dbang phyug ces pa'i mthar nub kyi bzhi la go rims bzhin/ srid pa'i dgon pa nas 'gro ba'i bla zhes pa'i mthar shar gyi shes rab sems dpa' bzhi ste gnyis gnyis so// 'jig rten phyogs bcu nas sel bar byed ces bya bas bskal pa bzang po bcu drug shar nas brtsams nas gnyis gnyis so// bdud dpung zhes byas dril bu ma// pham par byed pa lcags sgrog go// rdzogs sangs rgyas zhes zhags pa ma// 'jig rten 'dren zhes lcags kyu ma// mchod 'os bstod 'os nas rtag tu ri mor bya ba'i mthar nang gi lha mo bzhi la go rims bzhin du bstod/ bkur 'os nas brjod par bya ba ni phyi'i lha mo bzhi la ni tshig rkang phyed phyed kyis bstod pa'o// dge gtsug phud dang bdud rtsi 'od// byang chub che dang rgya mtsho bstan// rin chen stobs dang rol pa'i stobs// nyi ma can dang dga' ba'i 'od// gtsug na nor dang srid bral bdag // 'gro ba 'dul dang sdud pa'o// me tog sbyin dang 'gro ba'i 'od// mthun par smra dang pad+ma dang // ye shes 'dod dang bkod pas rol// don yod gnas dang gtan pa'i 'od// rgyal mtshan 'dzin dang bde ba'i gnas// rnam grol bzang dang bsam pa shes// sems can 'dzin dang rin chen 'dzin// rgya mtsho dga' dang mi thub 'joms// dgra chen po dang 'dul ba dang // maN+Dal bsnams dang lha rnams mchod// dri ma spangs dang mchog gi mu// lha mo gsung snyan rin chen lha// pad+ma'i phyag dang bdud dgra 'joms// rtog spangs don ni grub pa'o// 'o na longs skus gang la mdzad pa ston zhe na/ 'jig rten gsum po gom gcig ces pa ste/ sa brgyad pa dang bcu pa'i bar bgrod pa gcig pa mi 'gyur ba ste/ phyir mi ldog pa dang sa dang po mthong lam spyod pa la zhugs pa ni gsum rig ste/ 'das pa dang da ltar dang ma 'ongs pa la ma chags ma thogs par shes pa sa dang po dang / sa gnyis pa la gnas pa spyod pa la zhugs pa tshul khrims kyi pha rol tu phyin pa dag pa la sogs pa ni gtsang ma dag pa ste/ mngon shes drug ldan rjes dran drug // byang chub sems dpa' sems dpa' che// gang gis ston par byed ce na/ rdzu 'phrul chen pos so// gang ston zhe na/ 'jig rten 'dis shes rab pha rol phyin pa'i mtha' ston to// gang gi phyir ston par byed ce na/ bdag rig gzhan rig thams cad ces pa'o// 'bras bu gang zhe na/ shes rab kyis ni de nyid thob ste chos sku'o// kun la phan pa'i gang zag mchog ste sprul sku/ dper bya kun las 'das pa ste// shes dang shes bya'i bdag po mchog ste longs sku'o// de ltar ston par byed pa'i gang zag ni bcom ldan 'das te/ gtso bo chos kyi sbyin bdag ste// phyag rgya bzhi'i don ston pa'o// de ltar ston pa des na gang la zhu/ gang gis zhus/ gang gi phyir zhu gang la dgongs nas te/ phyag rgya ni sa ma ya'am mu dra'o// de ltar ston par byed pa de la ni 'gro ba rnams kyis bsnyen bkur dang ri mo dang mchod pa'i gnas su 'os pa'i phyir ro// de ltar bcom ldan 'das kyis nges par 'bras bu gsum thob pa'i phyir gang zag gsum gyi dbang du byas nas bgrod pa'i theg pa gsum gsungs te/ don gyi nang nas 'bras bu'i dam pa 'di ni rgyu rnam par dag pa 'phags pa 'jam dpal gyi mtshan yang dag par brjod pa 'di'o// 'o na gang zag gsum pos thun mong du nus sam zhe na/ mi nus te/ 'jig rten gsum na skal ba bzang ba phyag rgya chen po'i rigs mchog tu gyur pa'o// des rtogs pa ci zhe na/ dpal ldan 'byor pa ste/ snying rje dang shes rab gnyis dang ldan zhing sems can kun gyi don byed pa la mos pas 'jam dpal 'bras bu dpal dang ldan pa'i mchog 'dis rtogs kyi gzhan gyis ni ma yin no// 'jig rten zhes pas rin chen 'byung ldan la bstod/ mngon shes drug ldan zhes bya bas don yod grub pa la bstod pa'o// shes rab pha rol zhes bya bas rdo rje sems dpa' la bstod pa'o// bdag rig gzhan rig ces bya bas snang ba mtha' yas la bstod pa'o// gtso bo chos kyi zhes bya bas rnam par snang mdzad la bstod pa'o// me tog mdzes dang yul don grub// smra ba'i zla dang brtul zhugs grub// mi g.yo ba dang blo gros dang // mar me 'bar dang sgra don rtogs// dam pa'i stobs dang gzi brjid stobs// blo yi sku dang zla ba dang // rin chen 'od dang yon tan rdzogs// ston rab mdzad dang gzi brjid bzang // ye shes stobs dang gzi brjid dge// rten pa'i stobs dang lha yi sku// rab zhi dang ni nyi ma'i zhal// grol ba'i 'od dang tshul khrims 'od// dka' thub rgyal dang dri ma bral// rgya mtsho'i sgra dang gzugs brnyan snang // kun las grol dang rgya mtsho 'od// dri ma med dang dran dbang 'od// zhal rab rgyas dang rgyal ba'i 'od// mchog don blo dang dpung rab zhi// dbang phyug chos dang sna tshogs gsal// zhes pas ni mtshan ni dgu bcu rtsa lnga ste/ bcu dgu bcu dgur so sor sbyar// tshigs su bcad pa bco lnga'o// de ltar mtshan ni rab sbyar ro// 'khrul 'khor dkyil 'khor so sor sbyar// sbyar thabs gzhan du shes par bya// de ltar bstod pa dang mtshan bstan nas/ da ni yang dag pa'i bstod pa ni/ mchog sbyin rdo rje mchog khyod 'dud// ces pa'i bstod pa ni/ dang po bum pa de bzhin sbyin// gnyis pa gsang ba yang dag mtha'// gsum pa shes rab stong pa'i rgyu// bzhi pa sangs rgyas byang chub bo// de yi yan lag rnam bshad don// yan lag so sor 'og tu sbyar// mchog ni sangs rgyas par 'dod pa'i shes rab sbyin pa ni sems can gyi don du thob par 'dod pa'i snying rje de gnyis dbyer med pa ni rdo rje'o// de ltar na shes rab dang snying rjes byang chub kyi sems bskyed pas lam thob pa'o// yang dag mthar gyur ni sems bskyed la brten pa'i lam de bla ma la rag las so// lam shes byed do// lam thob pa ni stong pa nyid la ste/ goms pa las so// lam gyi 'bras bu ni sangs rgyas kyi byang chub bo// mchog sbyin sems ma rdo rje ma// yang dag rin chen rdo rje ma// stong nyid pad+ma'i rdo rje ma// sangs rgyas las kyi rdo rje ma'o// de bzhin gshegs pa'i yum bzhis bstod pa'o// sangs rgyas chags pa dang / sangs rgyas 'dod pa dang / sangs rgyas dgyes pa dang / sangs rgyas rol pa dang bzhis ni lam thob par 'dod pa'i rgyu snying rje yul sems can byang chub thob par 'dod pa dang / de 'bras bu thob par dga' ba dang / dga' ba des sna tshogs pa'i sgo nas gzhan gyi don byed pa'o// des ni de bzhin rigs kyi rdo rje ma dang / pad+ma'i rdo rje ma dang / rin chen rigs kyi rdo rje ma dang / las kyi rdo rje ma la bstod pa'o// de yan chad kyis rdo rje sems dpa'i dkyil 'khor la bstod pa'o// sangs rgyas 'dzum pa dang / sangs rgyas bzhad pa dang / sangs rgyas gsung nyid dang / sangs rgyas thugs la zhes bya bas dper na cung zad bzhad pas tshems cung zad gsal ba de bzhin du lam cung zad gsal ba dang / cher bzhad pas cher gsal ba bzhin du goms shing dpyad pa la zhugs pas cher gsal ba'o// de yang gsung la brten nas gsal lo// gang zhe na/ sangs rgyas kyi thugs ye shes de dpe yis mtshon nas so// de'i phyir shes par bya ba'o// de bzhin gshegs pa rdo rje ma dang / rin chen rdo rje ma dang / pad+ma'i rdo rje ma dang / las kyi rdo rje ma ste de yan chad rin chen 'byung ldan gyi dkyil 'khor la bstod pa'o// med pa las byung ba dang / sangs rgyas las byung ba dang / nam mkha' las byung ba dang / ye shes las byung ba ste/ dbyings stong pa nyid dang ye shes te/ rab byung gi sku 'byung ngo // 'o na stong pa las ji ltar 'byung zhe na/ nam mkha' las sprin 'byung ba bzhin du ye shes kyi sku 'byung ngo // de bzhin du spangs pa dang ye shes bstan to// de bzhin gshegs pa'i rdo rje ma dang / rin chen rdo rje ma dang / sems ma rdo rje ma dang / las kyi rdo rje ma'o// snang ba mtha' yas kyi yum bzhis bstod pa'o// sgyu 'phrul dra ba dang / sangs rgyas rol ston dang / thams cad thams cad dang ye shes sku nyid ces pas spangs pa dang / ye shes ji lta ba dang ji snyed pa mkhyen pa'i 'bras bu ye shes kyi sku'i bdag nyid do// sems ma rdo rje ma dang / rin chen rdo rje ma dang / pad+ma rdo rje ma dang / de bzhin gshegs pa'i rdo rje ma'o// chos sku'i sgo nas bstod pa'o// da ni phan yon bstan pa ni/ lag na rdo rje zhes bya ba nas 'di ni gsang sngags thams cad kyis byin gyis brlabs pas zhes bya bas ni/ byin gyis brlabs pas phan yon che bas tshig bcu rnam par snang mdzad kyis bstan to// lag na rdo rje nas yongs su rdzogs pa zhes bya bas ni rgyu la brten pa'i stobs kyis thob par bya ba'i yon tan te/ me long lta bu'i yon tan bstan to// lag na rdo rje nas chos thams cad brjod du med pa'i rang bzhin nyid do zhes bya bas bla ma la brten nas shes pa'i phan yon te/ bla ma la brten nas thob pa rang gis 'bad pa ste/ mnyam pa nyid do// lag na rdo rje nas tshe nur ba sgrub par byed do zhes bya bas nyams su blangs pa'i phan yon rang gi 'bad pa las 'byung ba ste/ so sor rtog pa'o// lag na rdo rje nas nyan thos dang rang sangs rgyas thams cad la 'jug par mi 'gyur zhes bya bas 'bras bu theg pa dman pa las grol ba ste/ 'bras bu theg pa chen por sdud pas bya ba sgrub pa'i phan yon no// lag na rdo rje de ltar na chos kyi rnga sgra chen po sgrogs par 'gyur ro zhes bya bas ni/ lag na rdo rje ni zhu ba po'o// de ltar zhes pa ni de ltar rgyu dang 'bras bu'i dus de ltar bstan nas/ da bsdus pa'i phan yon bstan pa ni de ltar yon tan dpag tu med pa yod de/ ye shes lnga'i dbang du byas pa'i rtog pa bsdus pa 'di ni yon tan shin tu che'o// de bas na lag na rdo rje mtshan yang dag par brjod pa 'di dbang bskur zhing yang dag pa ste/ gdams ngag dang ldan pa'i gang zag dam pa dag 'dzin na rgyu bzang zhing 'bras bu myur du 'byung zhing gzhan la yang chos kyi sbyin pa rgyun mi 'chad pa dang ldan no// rtog pa bsdus pa ste/ thams cad kyi phan yon bsdus shing 'bras bu bsdus pa'o// // oM a b+hA ba swa b+hA ba bi shud+ha badzra tsak+Shu a A aM aHde stong pa'i sngags so// pra gr-i ti pa ri shud+haHsarba d+harmA ya du ta/ sarba ta thA ga ta dz+nyA na kA ya/ many+dzu shrI pa ri shud+d+hi tA/ mu pA dA ya ti aHdes ni spyan 'dren pa dang gshegs su gsol ba'o// oM sarba ta thA ga ta hr-i da ya/ ha ra ha ra/ oM hUM hrIHb+ha ga bAn dz+nyA na mUrti/ wA gI shwa ra/ ma hA ba tsa/ sarba d+harmA/ ga ga na a ma la su pa ri shud+he/ d+harma d+hA tu dz+nyA na gar+b+ha aHdes ni dbang bskur ba dang byin gyis brlab pa dang / gtor ma la sogs pa'o// de yang ye shes sems dpa' gsum gyi bar du las so so'i sngags sbyar ro// ma byung ba las shes pa ni yang dag pa ma yin pa la 'khor te/ phyin ci log dang ma log pa rten 'brel las 'byung ba ma rig pa thog mar gnas pa de bzhin du chos sku shes rab 'khor lo yang thog ma tha ma'i a'o// 'dis ni shes rab rnam gsum gyi blos dag pa ni de bzhin gshegs pa thams cad kyi ye shes kyi sku yongs su dag pa 'jam pa'i dpal d+hIHgsung yongs su dag pa sku gsung thugs dag pa sa bon gsum gyis bsdus la de ar snying po 'dus so// rjes su yi rang ston pa ni// de nas zhes bya bas ni 'das ma thag pa'o// zhu ba po dang de rnams kyi bsam pa lus kyi bya ba dang ldan pa ste/ yul khyad par can la bskor ba dang phyag la sogs pa ste/ gus pa dang ldan pa'i zhu ba pos 'khor thams cad dang bcas pas bstod nas/ bdag cag rnams ngo mtshar te/ khro bo'i tshogs lnga brgya tham pa dang bcas pas gsang bstod nas ni zhes pa dag gi las so// mgon po ni bcom ldan 'das so// bdag cag ni dag pa dang ma dag pa'o// legs te dag pa'i don du ste bdag cag go// legs zhes pa ni rnam par dag pa ste rnam grol zhes pa'o// legs par gsungs te/ rnam par dag pa'i lam 'di lta bu gsungs pas so// de legs par cis shes she na/ zab cing yangs te/ dbyings dang ye shes gnyis dang ldan pa'i phyir dang / don chen rang don dang gzhan don gnyis dang ldan pa'i phyir dang / sangs rgyas thams cad bskyed pa'i yum gsungs pa'i phyir ro// de lta bas na 'khor ba dang mya ngan las 'das pa'i spyod pa'i yum mo// de la brten nas 'byung zhing ma 'ongs pa la bstan pas na bshad ces bya'o// bla ma'i drin gyis yang dag thob// gus pas byin brlabs thugs rjes khyab// 'gro ba'i don du 'grel 'di brtsams// rgyud dang bla ma'i gsung las rnyed// brten nas bdag gis 'di byas pas// bdag dang mtha' yas sems can rnams// 'jam dpal go 'phang thob par shog // 'phags pa 'jam dpal gyi 'grel pa bsdus pa'i gsal ba/ u rgyan gyi slob dpon chen po a ba d+hU tI pas mdzad pa rdzogs so// // rgya gar gyi mkhan po d+harma shrI mi tra dang / bod kyi lo tsA ba dge slong chos kyi bzang pos mdzod kyi sgom pa ye shes grags pa'i don du bsgyur ba'o// 