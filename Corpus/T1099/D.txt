rgya gar skad du/ badzra pa da nA ma/ bod skad du/ rdo rje'i tshig ces bya ba/ rdo rje 'dzin pa la phyag 'tshal lo// dngos po kun gyis bdag gus pas// dang po bla ma mchog phyag 'tshal// slar yang ri khrod pa de bzhin// dgyes pa'i rdo rje ma rgyud du// de bzhin gshegs pas spangs pa gang // rnam bshad phyag na rigs ldan pas// las kyi phyag rgya sogs sgrub thabs// slob ma yis ni rtogs phyir bri// sangs rgyas kun bdag sdom pa ni// e waM rnam par rab tu gnas// yang dag dbang bskur zhes bya ba// gcig pu'i rnam pa bde chen po// bum pa'i dbang ni dang po ste// gsang ba mchog ni gnyis pa yin// shes rab ye shes gsum pa ste// de ltar de bzhin bzhi pa yang // e yi cha byad bzang po gang // dbus su waM gis rnam par brgyan// bde ba thams cad kyi ni gnas// sangs rgyas rin chen za ma tog // de las dga' ba skye bar 'gyur// skad cig dbye ba tha dad pas// skad cig ye shes bde ye shes// e waM rnam par rab tu gnas// rnam pa sna tshogs rnam par smin// rnam nyed de ni mtshan nyid bral// skad cig ma bzhi yang dag rtogs// 'di ltar rnal 'byor mas ni shes// sna tshogs rnam pa sna tshogs brjod// 'khyud dang 'o byed la sogs pa// rnam par smin pa de las bzlog // bde ba'i ye shes za ba'o// rnam par nyed pa dpyod par brjod// bdag gis bde ba spyad do zhes// mtshan nyid bral ba gsum las gzhan// chags dang chags bral rnam par spangs// dang por dga' ba rnam sna tshogs// mchog tu dga' ba rnam par smin// dga' bral dga' ba rnam par nyed// lhan cig skyes dga' mtshan nyid bral// dga' ba dang po 'gro ba nyid// mchog tu dga' ba'ang 'gro ba nyid// dga' bral dga' ba 'gro ba nyid// lhan cig skyes pa gsum mi dmigs// pad+ma'i nam mkha' rdo rje ze'u 'bru dag // rdo rje skyil krung gis mnan gnas dag tu// sems ni nor bu'i nang du chud pas blta// ye shes gang skyes ye shes brjod med gzugs// shes rab bcu drug lon pa la// lag pa gnyis kyis dam 'khyud nas// rdo rje dril bu mnyam sbyor bas// slob dpon dbang du bzhed pa yin// slob dpon gsang ba shes rab dang // de ltar de bzhin bzhi pa yang // dbang bzhi yi ni grangs kyis kyang // dga' ba la sogs rim bzhin shes// dgod pa'i dga' ba slob dpon te// lta ba de bzhin gsang ba'i dbang // 'khyud pa shes rab ye shes te// de yang gnyis kyis gnyis sprod rgyud// sems can rnams kyi dngos grub 'gyur// dbang bskur rnam pa bzhi ru bshad// blugs shing bkrus pa 'di yis ni// dbang bskur zhes bya mngon par brjod// sna tshogs spang ba'i skad cig la// mchog tu dga' ba yang dag rnyed// ston pas bka' stsal sems dpa' che// bde ba chen po yang dag gzugs// ji srid byang chub ma thob par// sems can don gyi rdo rje 'dzin// 'di de nyid kyis ye shes che// lus kun la ni rnam par gnas// byang chub sems ni zla bar gyur// bco lnga'i cha'i bdag nyid can// A li'i gzugs kyis bde chen po// rnal 'byor ma ni de yi cha// don gyi bya ba mi byed phyir// thams cad mtha' ni 'bad pas spangs// bcu drug gi ni cha ma yin// lhan cig skyes pa'i ngo bo gang // dga' bral dang po mchog gi mtha'// stong las stong nyid he ru ka / shrI ni gnyis med ye shes te// he ni rgyu sogs stong pa'o// ru ni tshogs dang bral ba nyid// ka ni gang du'ang mi gnas pa// khu ba'i rnam pa bcom ldan 'das// de yi bde ba 'dod mar brjod// 'di ni gcig dang du ma bral// skad cig gcig la mchog tu dga'// gnyis su med dang gnyis kyi tshul// dngos dang dngos med bdag nyid gtso// brtan dang g.yo ba khyab ste gnas// sgyu ma'i gzugs ni nyid du snang // dkyil 'khor 'khor lo sogs thabs dang // de ni rtag tu nges par grol// dkyil ni snying por brjod pa ste// byang chub sems ni bde chen por// len par byed pas dkyil 'khor te// 'dus pas dkyil 'khor du ni bshad// 'khor lo'i tshogs ni nam mkha'i khams// yul la sogs pa rnam spyod pa'o// rdo rje pad+ma sbyor ba'i thabs// de yi bde ba rtogs par byed// nam mkha'i khams su b+ha ga bsam// dbus su bsgom par bya ba ni// 'khor lo sngon 'gro tshul ji bzhin// lha rnams ji ltar 'byung ba bsam// mkha' dbyings zhes bya'i pad+ma la// b+ha ga 'dir ni ye shes brjod// bsgoms pa 'dir ni snyoms 'jug pa// de yi bde ba 'khor lor brjod// phyag rgya chen po dbang bskur ba// ji ltar bde ba chen po yi// de nyid 'di yi mthu stobs kyis// dkyil 'khor gzhan du mi 'byung ngo // bde ba nag po bde ba ser// bde ba dmar po bde ba dkar// bde ba ljang gu bde ba sngo// bde ba rgyu dang mi rgyu kun// bde ba shes rab bde ba thabs// de bzhin kun du ru skyes bde// bde ba dngos dang dngos med bde// rdo rje sems dpa' bde chen brjod// dngos dang dngos med gnyis kyang ngo // dngos po rtogs phyir sangs rgyas pa// le los nye bar bcom pa dang // rmongs pa rnams kyis nga mi shes// rdo rje btsun mo'i b+ha ga mchog // bde ba can nang gnas te// e yi cha byad kyi ni gzugs// sangs rgyas rin chen za ma tog // 'chad pa po nga chos kyang nga // rang gi tshogs ldan nyan pa nga // 'gro ba ston pa bsgrub bya nga // 'jig rten 'jig rten 'das pa nga // lhan cig skyes gzhan rang bzhin nga // mchog mtha' bral ba dang po ste// bol+la ka ko la sbyor bas// reg pa las ni sra ba'i rdzas// sa ni de las skyes par 'gyur// byang chub sems ni zhu ba las// chu yi khams su yang ni 'byung // bskyod pa las ni me yin te// 'gro ba rlung du rab tu grags// bde ba yang ni nam mkha'i khams// lnga po rnams kyis yongs su bskor// de phyir bde ba de nyid min// gang phyir 'byung ba che bde ba// lhan cig skyes pa'i ngo bo gang // lhan cig skyes par nges par bshad// las kyi phyag rgya bstan pa'o// rang bzhin nyid ni ma skyes na// bden pa ma yin brdzun pa min// thams cad chu zla lta bu de// rnal 'byor ma rnams shes par 'dod// 'di lta ste/ gtsub gtan dang / gtsub shing dang / skyes bu'i lag pa bskyod pa las glo bur du me mngon sum du 'byung ste/ me de ni gtsub shing la yang mi gnas/ gtsub gtan la yang med/ skyes bu'i lag pa la yang ma yin te/ rnam pa thams cad du yongs su btsal na gcig la yang gnas pa med do// me de yang bden pa yang ma yin brdzun pa yang ma yin te/ de ltar chos thams cad yid la gyis shig // de ltar 'khor ba de nyid do// 'khor ba ma rtogs gzhan du ni// mya ngan 'das pa mi shes so// 'khor ba gzugs dang sgra la sogs// 'khor ba tshor ba la sogs te// 'khor ba dbang po rnams nyid do// 'khor ba zhe sdang la sogs pa// chos 'di dag ni mya ngan 'das// rmongs pas 'khor ba'i gzugs can nyid// 'khor ba gti mug med pa dag // byang chub sems ni mya ngan 'das// don dam kun rdzob rang bzhin no// 'dod chags zhe sdang med cing gti mug med// phrag dog med cing ser sna med// nga rgyal med cing lta ba med// sgom pa po dang bsgom pa med// sna tshogs lhan cig skyes pa rlabs bral ba// rang bzhin lhan cig skyes zhes brjod// thams cad gcig pa'i sdom pa ni// rnal 'byor snying rje'i thabs su 'gyur// phyag rgya rgyu dang rnam par bral// stong nyid snying rje dbyer med pa// byang chub sems zhes bya bar brjod// chos kyi phyag rgya bstan pa'o// sngags bzlas dka' thub med cing sbyin sreg med// dkyil 'khor med cing dkyil 'khor ba yang med// de ni sngags bzlas dka' thub sbyin sreg yin// de ni dkyil 'khor ba dang dkyil 'khor nyid// mnyam pa nyid du sems ni 'dus pa'i rang bzhin no// dam pa'i dga' ba dngos dang dngos med dngos por ldan pa med// lus po med cing gzung ba med dang 'dzin pa med// sha dang khrag kyang med cing bshang dang gci ba med// mi gtsang ba dang rmongs med gtsang sa dag pa med// rang bzhin gzugs med lta ba med// sgra med pas na nyan pa med// dri yang med cing snom pa med// ro med myong ba po yang med// reg bya med cing reg pa med// sems med sems las byung ba med// dpal ldan de bzhin nyid gshegs shing // slar yang de bzhin nyid gshegs pa'o// shes rab rigs pa 'di yis ni// de bzhin gshegs par mngon par brjod// sgom pa po dang bsgom bya med// lha med sngags kyang yod ma yin// spros dang bral ba'i rang bzhin du// sngags dang lha dag gnas pa dag // rnam snang mi bskyod don yod dang // rin chen 'khor 'das snying stobs can// tshangs pa khyab 'jug zhi ba kun// rnam par sad dang de bzhin brjod// tshangs pa mya ngan 'das sangs rgyas// 'jug pas khyab 'jug nyid du brjod// rtag tu dge bas zhi ba ste// thams cad bdag nyid gnas pa kun// rang rig pa yi ye shes 'di// ngag gi spyod yul lam las 'das// byin gyis brlabs pa'i rig pa gang // kun mkhyen ye shes de rang bzhin// ji ltar pa las bde thob pa// de yi bde ba rang gis spyod// gang phyir 'chi ba'i bde ba 'di// de yi bde ba bsam gtan brjod// sems can sangs rgyas gcig pa las// 'on kyang glo bur dri mas bsgribs// de dag spangs la lha nyid kyis// sangs rgyas nyid du the tshom med// de ltar de nyid bden brdzun min// gzhan gyis brjod min lhan cig skyes// gang las kyang ni rnyed mi 'gyur// bla ma'i dus thabs bsten pa las// rang gis shes bya bsod nams kyis// phyag rgya chen po bstan pa'o// mi shes pa yi 'jig rten gang // btsan dug zos pas brgyal bar 'gyur// gti mug rnam spangs de nyid shes// de yis mya ngan yongs gcod 'gyur// de bzhin thar pa'i thabs shes pa// dgyes pa rdo rje shes byas nas// ma rig sogs pas gzung mi nus// gti mug la sogs kyis mi 'ching // rang rig gis ni yang dag rtog // sangs rgyas ma yin sems can med// dmyal ba yi dags byol song dang // lha dang lha min mi rnams dang // bshang gci'i srin bu la sogs pa// rtag tu bde ba'i rang bzhin las// lha dang lha ma yin gyis kyang // de ltar bde ba mi shes so// 'jig rten khams ni gang nas kyang // gzhan du sangs rgyas mi rnyed de// sems nyid rdzogs pa'i sangs rgyas yin// sangs rgyas gzhan du bstan du med// gdol pa smyig mkhan la sogs pa// gsod pa don du sems pa rnams// de yang dgyes rdor rje shes na// 'grub ste 'di la the tshom med// byis pa mi shes pas bsgribs pas// bgrod pa 'di mi shes pa yin// rmongs pa de ni 'khor ba ste// 'gro drug srid pa'i btson rar chud// rdo rje snying po snying rje che// dgyes pa'i rdo rje'i thabs rnyed pa// gang zhig yul rnams rnam sbyong ba// bla med go 'phang thob par 'gyur// dngos po'i 'ching bas bcings ba ni// de yongs shes bas grol bar 'gyur// dngos po med pa yongs shes pas// dngos po bsgom med shes rab can// dngos po bsgom pa yongs shes bya// de ltar he ru ka bsgom pa// ye shes chen po lus la gnas// rtog pa thams cad yang dag spangs// dngos po kun la khyab pa ste// lus la gnas kyang lus skyes min// chos 'byung las skyes ye shes yin// mkha' mnyam de yi thabs dang ldan// de las 'jig rten gsum po skyed// thabs dang shes rab rang bzhin te// dman dang 'bring po mchog dang ni// gzhan rnams gang rnams de rnams ni// de dag thams cad mnyam nyid du// de nyid bsgom pas blta bar bya// dman pa phra ba'i dngos po ste// mchog ni srid par brjod pa yin// 'bring po gnyis la spangs pa las// gzhan rnams shes pa'i dbang po drug // gang rnams de rnams g.yo dang brtan// mnyam pa mtshungs pa'i rang bzhin te// ro mnyam de nyid bsgom par bya// mnyam pa mtshungs par brjod pa ste// de yi 'khor lo ror bshad do// ro mnyam pa yi ngo bo ru// don 'di yis ni brjod pa yin// 'gro ba thams cad nga las skyes// nga las gnas gsum po yang byung // nga yis 'di dag thams cad khyab// nga las gzhan pa'i 'gro ma mthong // de ltar nges shes rnal 'byor pa// shin tu mnyam gzhag gang goms na// bsod nams chung ba'i mi yis kyang // de nyid 'grub 'gyur the tshom med// yan lag ji snyed bsgyur ba dang // rab tu rgyas par smra ba rnams// de snyed sngags dang phyag rgya rnams// he ru ka dpal go 'phang gnas// bza' dang btung dang de bzhin khrus// 'gro ba'am nyal bas bsam par bya// de rnyed de ni rgyun mi 'chad// phyag rgya chen po mngon 'dod pa// gang phyir brtan dang g.yo ba'i dngos// rtswa lcug 'khri shing la sogs pa// bdag gi dngos po'i rang bzhin las// dam pa'i de nyid nges par bsgom// rang rig pa yis bdag nyid dag // dag pa gzhan gyis rnam mi grol// yul rnams dag pa'i rang bzhin pas// rang rig pa yi bde ba mchog // gzugs sogs yul dang gzhan dag kyang // rnal 'byor pa la gang snang ba// de kun dag pa'i rang bzhin te// 'gro ba sangs rgyas rang bzhin nyid// gang dang gang gis 'jig rten bcings// de yis bcings pa las grol 'gyur// de nyid shes pas 'jig rten grol// de nyid rnam spangs grol ba min// de phyir gzugs med sgra dri med// ro med sems med rnam par dag // reg med chos med rnam par grol// dag pa'i rang bzhin 'gro bas shes// dug gi dum bu gang nyid kyis// skye bo thams cad 'chi ba ste// dug gi de nyid shes pa des// dug gis dug ni 'joms par byed// ji ltar rlung gis bzung de la// ma sha'i bza' ba sbyin par bya// rlung gis rlung ni 'joms byed de// bzlog pa'i sman du blta bar bya// srid pa nyid kyis srid dag byed// rnam rtog so sor rtog pa yin// ji ltar rna bar chu blugs pa// chu gzhan gyis ni dbyung bar bya// de bzhin dngos po'i rnam rtog kyang // rnam par nges par sbyong bar byed// ji ltar me yis tshig pa la// slar yang me yis gdung bar bya// de bzhin 'dod chags mes tshig pa// 'dod chags me yis gdung bar bya// skye bo mi bzad pa yi las// gang dang gang gis 'ching 'gyur ba// thabs dang bcas na de nyid kyis// srid pa'i 'ching ba las grol 'gyur// 'dod chags kyis ni 'jig rten bcings// 'dod chags kyis ni rnam par grol// bzlog pa'i bsgom pa 'di lta bu// sangs rgyas mu stegs kyis mi shes// dam tshig gi phyag rgya bstan pa'o// las kyi phyag rgya la sogs ldan// rdo rje tshig ni btu byas pa// bdag gis bsod nams gang thob pa// de yis 'jig rten rdor 'dzin shog // rdo rje slob dpon badzra pA Ni'i zhal snga nas mdzad pa rdo rje'i tshig rdzogs so// // rgya gar gyi mkhan po de nyid dang / lo tsA ba mtshur ston dge slong dz+nyA na A ka ras bsgyur cing zhus te gtan la phab pa'o / 