@##// rgya gar skad du/ tsit+ta s+ya saM pra d+hA ya byA baSh+Ta naM nA ma/ bod skad du/ sems la gros 'debs pa zhes bya ba/ yum rdo rje phag mo la phyag 'tshal lo// dpa' bo dpa' mo 'byung po rnams kyis bskor byas pa'i// dpal chen he ru ka yi zhabs la phyag 'tshal nas// khams gsum sems can rnams kyi sgrib pa bsal ba'i phyir// bdag gzhan rnams kyi don du sems la phan pa'i gros 'debs bya// 'dod pa pad+ma'i chu ltar rig nas sems nyid kyi// bla med lta sgom 'bras bu khyod kyis dran par gyis// de yis dpal ldan zhal mthong gnyis med don rtogs te// de phyir nyams len brtson pas phyag rgya chen po thob pa'i phyir// sna tshogs gzugs sgra sogs la ma chags ma zhen na// 'khor bar mi gnas rgyu med mya ngan 'das pa thob// pad+ma'i bzhin mdzes mngon sum mig gi dbang po dang // sgra brnyan rnams shing sems nyid rmongs 'gyur bas// kye ma zhe sdang phrag dog dug ni ci phyir 'dzin// skra dkar gnyer ma la sogs khyod kyis mthong gyur kyang // yongs su tshol ba'i zhen pas nyes pa skyon gyis bcings// rab 'bring tha ma'i spyod lam 'dod chags zhe sdang gis// mkhas btsun mngon pa'i nga rgyal 'khor ba'i gnas su 'khyam// yi dags lha min dung 'gro la sogs sdug bsngal mang // de phyir phrag dog spangs lar rang nyid dmigs par gyis// lha dang klu dang mi rnams bde bar grangs mang thob gyur kyang // sems kyi rgyal po 'dod pas mi ngoms ngo mtshar che// gnyen bral sdug bsngal mchi ma rgya mtsho bas kyang lhag // dur khrod gnas kyi keng rus bsags pa ri dang mnyam// 'dod pa'i rma phyung 'khrugs pa'i khrag ni mtsho dang 'dra// kye ma sems kyi rgyal po'i rnal 'byor ci phyir srid mi spong // mi lus 'dod bya khom ldan yang dag thob byas nas// dngos po rnams ni chu bur lta bur brtags byas la// khyod kyis bdag gzhan rnams la ji srid phan par gyis// 'khor pa'i 'dam la bying 'gyur thar ba shin tu dka'// dmyal ba'i sdug bsngal du 'bod tsha grang sreg cing btsir// sred pas phrag dog yi dags bkres skom skye 'gyur la// snying rje'i gnas thob dud 'gro phan tshun zhe sdang che// lha yang gnas nas ltung 'gyur mi rnams sdug bsngal mang // de ltar 'gro ba'i sdug bsngal khyod kyis dran khyos la// don dam kun rdzob tha snyad sna tshogs spang bar gyis// longs spyod sprin phung glog ltar rnam par g.yo bar 'gyur// tshe 'di rlung gis bskyod pa'i pad+ma'i chu ltar 'jig // lang tsho rnams ni mi rtag de ltar bltas byas nas// mkhas pa rnams ni myur du nags su 'gro bar gyis// 'khor ba'i 'dod pa'i gnyen bshes chags pas phrag dog skye// mthar yang gshin rje'i gnas 'gro rgyal ba thob mi 'gyur// khyod kyis de ltar shes na thar pa'i lam thob bo// mi lus dam pa yang dang yang du thob pa dka'// dper na rgya mtsho'i chu rlabs rlabs snang zla ba'i gzugs brnyan dang // rmi lam mig 'phrul 'khrul snang sna tshogs sgom byed na// 'khor ba'i zhags pas bcings grol rgyal bya bzhin no// de phyir sems nyid ma chags ma zhe na nyams len gyis// 'khrul zad gang zhig rnal 'byor bde ba thob pa des// sems gsal yal ga brgya yis sangs rgyas 'bras bu thob// sems kyi gros 'debs zhes bya ba slob dpon a dzo kis mdzad pa rdzogs so// 