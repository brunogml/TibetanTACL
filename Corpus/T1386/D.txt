@##// 'phags pa 'jam dpal la phyag 'tshal lo// de la skyabs su 'gro ba ni maN+Dal dang mchod pa bshams te/ bla ma dang sangs rgyas dang byang chub sems dpa' la sogs pa rang gi mdun du dmigs la 'di skad brjod do// sangs rgyas dang byang chub sems dpa' thams cad la phyag 'tshal lo// phyogs bcu'i 'jig rten gyi khams mtha' yas pa na bzhugs pa'i sangs rgyas dang byang chub sems dpa' thams cad dang / dam pa'i chos dang / rang sangs rgyas dang / 'phags pa nyan thos kyi dge 'dun dang bcas pa thams cad la phyag 'tshal lo// mchod pa'i las bya ba'i phyir yon chab dang / me tog dang / bdug spos dang / mar me dang / dri chab dang / bshos gtsang dang / sil snyan la sogs pa dngos su 'byor pa dang / yid kyis sprul te dbul bar bgyi'o// de nas 'di skad brjod do// bdag ming 'di zhes bgyi ba sangs rgyas kun gyi gdung rgyun mi 'chad par bgyi ba'i slad du dus 'di nas bzung nas snying po byang chub ma thob kyi bar du yang dag par rdzogs pa'i sangs rgyas rkang gnyis rnams kyi mchog la skyabs su mchi ste/ thugs rje chen po dang ldan pa thams cad mkhyen pa/ gzigs pa skyes bu'i khyu mchog sku bsam gyis mi khyab pa/ bla na med pa'i sku mnga' ba la skyabs su mchi'o// chos 'dod chags dang bral ba la skyabs su mchi ste/ bla na med pa de bzhin gshegs pa la mnga' ba/ zhi ba chos kyi sku so sor yang dag par rig pa la skyabs su mchi'o// dge 'dun 'dus pa'i gtso bo la skyabs su mchi ste/ phyogs bcu'i byang chub sems dpa'i dge 'dun sa chen por chud pa'i phyir mi ldog pa rnams la skyabs su mchi'o zhes lan gsum brjod do// skyabs su 'gro ba'i cho ga rdzogs so// 