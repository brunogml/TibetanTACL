// @##// rgya gar skad du/ badzra pA Ni mArgASh+TAM ba / bod skad du/ phyag na rdo rje'i lam yan lag brgyad pa/ 'phags pa lag na rdo rje la phyag 'tshal lo// rigs lnga khro bo rigs gcig pas// gnyis po dbyer med rnam bzhi 'dras// bcom ldan de btud sgrub pa'i thabs// gtum po khros pa'i gzhung bzhin bya// de la dur khrod la sogs pa'i gnas su gdong la sogs pa dag par byas te dri chu'i chag chag btab la/ rnal 'byor pa dbang thob pas stan bde ba la 'dug ste rang gi snying gar hUM sngon po bsam/ de'i 'od zer gyis bla ma dang lha dang rgyal ba sras dang bcas pa rnams thugs bskul te bsod nams kyi tshogs bsags pa ni/ sangs rgyas chos dang dge 'dun dang // byang chub sems dpa'i tshogs rnams dang // bcom ldan phyag na rdo rje la// bdag ni gus pas phyag 'tshal lo// 'dod yon lnga dang rin chen bdun// bkra shis rdzas brgyad 'khor yug bcas// phyi nang gsang ba'i mchod pa rnams// bla na yod med mchod par bzhes// bdag gis thog mtha' med pa nas// sdig pa bgyis pa ma lus kun// bcom ldan phyag na rdo rje yi// spyan sngar da lta mthol zhing bshags// bla ma dkon mchog gsum po dang // gsang sngags kun bdag rdo rje can// de rigs 'dzin pa'i rnal 'byor kun// dge ba mdzad la rjes yi rang // bcom ldan phyag na rdo rje ni// dus gsum bde gshegs thams cad kyi// byin gyi rlabs kyis dbang bskur la// gsang sngags 'khor lo bskor bar bskul// skyon bral mthu ldan khyed rnams la// skye rga na 'chi mi mnga' yang // 'gro ba'i don du sku sprul la // mthun 'jug mya ngan mi 'da' gsol// bdag gis dge ba ci bsags kun// gcig tu bsdus te bsdoms nas su// bla med byang chub thob bya'i phyir// sems can kun gyi don du bsngo// de nas byams pa dang snying rje dang / dga' ba dang btang snyoms bsgom mo// de nas ye shes kyi tshogs bsags te/ oM sarba d+harmA swa b+hA ba At+ma kou0f85haM zhes brjod pas chos thams cad stong pa nyid du bsgom mo// de nas rang gi snying gar a las byung ba'i zla dkyil du hUM bsam mo// de'i 'od kyis don byas/ bar chad bsal/ mchod pa phul/ byin rlabs bsdus sa bon la thim pas khro bo'i rdo rje rtse lnga par bltas te/ de'i lte ba can gyi yang de ltar byas// de yongs su gyur pa las/ zhal gcig pa/ phyag gnyis pa sku mdog mthing ga / g.yas rdo rje bsnun pa'i tshul/ g.yon sdigs mdzub thugs kar bkan pa/ lto 'gros brgyan cing stag sham gsol ba/ spyan gsum pa/ mche ba gtsigs pa/ skra brdzes shing sma ra ser ba/ zhabs gyad kyi 'dor stabs su bgrad pa/ thugs las rigs bzhi yum dang 'khyud // seng ge stag dang ce spyang phag // sprul pa'i khro chung bsam mi khyab// me dpung 'bar ba'i bdag nyid bsam// de rjes hUM las 'od 'phros pas// ye shes spyan drangs mchod sogs bya// phyag rgya bzhi yis rgyas btab la// sku gsung thugs su byin gyis brlab// spyan la sogs pas dbang bskur la// spro bsdu mi skyo'i bar du bsgom// de nas ting 'dzin gsum dang ma bral bar bzlas pa bya ste/ oM badzra tsaN+Da mahA ro Sha Na hUM phaT / gzungs sam rigs lnga'i snying po gang yang 'dra'o// de nas gtor ma gtang // bstod pa bya/ yi ge brgya pa bklag // ye shes pa gshegs/ dam tshig pa bsdu/ spyod lam bzhi dge ba'i chos su spyad par bya'o// de nas rdzogs pa'i rim pa ni/ sa bon raM du 'bar ba yis// kha sbyor nyi zla'i 'phro 'du las// thabs dang shes rab sbyor ba yis// bde ba chen po gso mdzad pa// thig le'i rang bzhin mi shigs kyis// bgegs rigs stong phrag 'joms par mdzad// de nas yang dag bshad par bya// gtor ma las rab kun gyi mchog // las rnams kun gyi sngon du 'gro / yaM raM kaM dag sa bon las// rlung dang me dang thod pa'i sgyed// a las thod pa'i gzhal yas su// shu dang bi mu ma ra las// na dang go dang ku da ha// mi 'chi lnga dang rab gsal lnga// steng du sa bon dgod bya ba// oM dang hUM dang trAM laM khaM// laM mAM paM tAM baM dag las// yab yum snyoms 'jug bdud rtsi'i chur// dpa' bo gsum gyis byin brlabs la// brjod pas dkar dmar dngul chu'i mdog // ye shes bdud rtsir byin brlabs la// rdo rje khong gseng ye shes ljags // hUM mdzad sngags 'dis gsol bar bsam// oM tsaN+Da badzra pA Na ye ma hA ba liM i daM/ gr-ih+Na grih+Na/ khA hi khA hi/ muny+dza ho sa ma ye swA hA/ de nas sman gyi mchod pa ni/ a mr-i ta pU dza ho // rak+ta'i mchod pa ni/ rak+ta pi pa ta yo/ tshogs kyi mchod pa ni/ ga Na pU dza ho // de nas lhag ma bsngo bya ba// sngags 'di brjod pas thim par bsam// oM a kA ro mu khaM sarba d+harmA NAM A d+ya nut+pan+na twAta/ oM AHhUM swA hA/ zhes pa'i sngags kyis 'byung po thams cad la gtor ma gtang ngo // de nas/ sangs rgyas kun gyis gnang ba'i lha// mche ba gtsigs shing me mdag spyan// me lce'i dbugs la 'jigs pa'i ngar// phyag zhabs nor rgyas bu yis brgyan// nag po gdol ba'i se ral kha// dga' bo nye dgas snyan cha mdzad// sbrul gdug 'bar bas phyag zhabs brgyan// sku yi bzhin dang gzi brjid rgyas// khro gnyer smin ma dpral bar bsdus// ya sos ma mchu drag tu mnan// gshin rje'i cha byed 'jigs byed sku// glog ltar 'khyug pa'i ljags 'dril zhing // gsus pa che zhing sbrul za ba// lag pa brdabs pa'i sgra yis ni// khams gsum rnams ni 'jigs par byed// sma ra ser po gyen du 'khyil// khro gnyer smin ma me lcer 'khyug // kham nag ral pa gyen du brdzes// phyag g.yas gser gyi rdo rje bsnams// g.yon pa sdigs mdzub log 'dren gzir// sku la me 'bar srid gsum 'dul// 'dab bzangs rgyal pos ska rags mdzad// dpag tshad brgyad khri rgya mtsho'i zabs// zhabs kyi pus mor phyin mdzad nas// dbang po nyi ma phrag la khur// A li'i gad rgyangs chen po yis // kun du dgod cing 'khrug par byed// hUM dang phaT gyi gad rgyangs kyis// ha ha bzhad cing drag shul che// klu rnams 'dul bar byed la bstod// de nas sngags kyi bye brag ni// oM badzra tsaN+Da ma hA ro Sha Na hUM phaT/ oM nI lAM ba ra d+ha ra badzra pA Ni hUM phaT/ oM badzra pA Ni hUM badzra ro Sha Na hUM phaT/ oM badzra tsaN+Da sarba duSh+TAn ta ka ha na da ha pa tsa hUM phaT/ oM badzra pA Ni sa man+ta ka ra ma rak+Sha tsit+ta badzra nA ga sa man+ta hUM phaT/ rigs lnga gtum pa'i drag sngags te// rim pa yis ni shes par bya// tad+ya thA nas b+ha ga bAn / ra dz+nyA pa yi par du ni// gtum po khros pa'i rgyud bzhin no// de dag gdags pa'i drag sngags ni// sbyor bas yang dag bstan par bya// oM ha yak+Sha sod rdo rje Na ri thA rbad/ dzA bu raM rbad/ muM rig muM rig mA ra ya shig // sog tshig nan rbad/ lus rul nA ga mA ra ya phaT/ raM raM dza la dza la/ shig shig mA ra ya/ rdul bun rbad sod/ oM badzra tsan+Da sarba duSh+TAn krig nan/ e hur thuM dza mA ra ya rbad/ nA ga tsit+ta mA ra ya rbad/ yak+Sha tsit+ta mA ra ya rbad/ ru kraM tsit+ta mA ra ya rbad/ ra dzA tsit+ta mA ra ya rbad/ rak+Sha tsit+ta mA ra ya rbad/ tsa ra tsit+ta mA ra ya rbad/ haM shaM tsit+ta mA ra ya rbad/ ba ra sa tu tsit+ta mA ra ya rbad/ mus mun tsit+ta mA ra ya rbad/ ru kri tsita mA ra ya rbad/ nyi mas bla nan/ klad pa nan / tsi tra ku li nan / ku na shig// tsi tra mu tra bzlog byer/ nA ga shig // nA ga glog nA ga g+ho la nan / che ge tsit+ta mA ra ya hUM phaT/ gdug pa rnam gsum gsad bya ba// thog mar she dang rtso la sbyar// dregs pa bcu ni 'dul byed pa// gong ltar mthun dang bar pa gzung // bsrung zhing zlog par byed pa ni// 'gres kyis tha mar shes par bya// gzhan yang sngags kyi sbyor ba ni// 'di ltar rab tu bstan par bya// oM ga ru Da haM sa ya / tsa la tsa la swA hA/ ser ba bcad pa'o// thal chen dang yungs kar gyis bya'o// oM e shong thi to/ hu lu hu lu/ dza la dz+nyi ho/ hu lu hu lu/ yang tri'i ba thi to/ hu lu hu lu/ tad tre ba pra ti ga dza tu/ hu lu hu lu swA hA/ sngags kyi rgyal po 'di 'thab pa dang / rnam par rtsod pa thams cad la bzlas pas zhi bar byed do// oM mo tsa ni mo tsa ya / mo k+Sha ni mo k+Sha ya/ dzri rbam ba ra de swA hA/ chu la btab ste gtor na bcings pa las rnam par grol lo// oM ta ri ni ta ra ya / mo tsa ni mo tsa ya / mo k+Sha ni mo k+Sha ya / badzra baM ba ra de swA hA/ til mar la mngon par bsngags te/ skye ba'i sgo la bskus na sbrum ma bde bar btsa' bar 'gyur ro// oM tA re tut+tA re/ mo k+Sha yA badzri paM swA hA/ gur gum gyis gro ga la gang gi ming smos pa'i sngags mngon par bris la/ spra tshil gyis gtums te dri zhim pos bkang ba'i chu'i bum par blugs te/ me tog dri zhim pa la dus gsum du mchod pa byas na/ 'thab rtsod thams cad las rnam par rgyal bar 'gyur ro// oM a ma ra Ni dzI ban+tI ye swA hA/ sngags 'di legs par bzlas na las thams cad 'grub par 'gyur/ khyad par du 'brum bu la sogs pa la chu la btab nas 'thungs na 'brum bu thams cad zhi bar 'gyur ro// oM tsaN+Da ma hA ro Sha Na hUM phaT/ sngags kyi rgyal po 'di lan cig bzlas pas sdig pa thams cad sreg par byed do// 'byung po la sogs pa'i gdon la yungs kar la bsngags te gtor bas 'byer ro// byis pa gsar du btsa' ba la skam pa la rdo rgyus kyis bris te sgo gong du btags na bsrung ba'i mchog tu 'gyur ro// oM dzaM b+ha la dza len+d+ra ye swA hA/ oM ma Ni b+ha drA ya swA hA/ oM pur+N+Na b+ha drA ya swA hA/ oM dA na dA ya swA hA/ oM bai shra ba NA ya swA hA/ oM ki li ma li ni swA hA/ oM pi tsi kuN+Da li ne swA hA/ oM mu khen+d+rA ya swA hA/ oM tsa len+dA ya swA hA/ dzaM b+ha la la gnod sbyin chen po brgyad kyis bskor ba'i nor bsgrub pa'o// // de nas rab gnas bshad par bya// gza' skar dus tshes bzang po la// bkra shis bum pa mtshan ldan du// 'dag chal la sogs chu brgyad la// stong rtsa brgyad du gzungs brjod do// khrus khang gser dang mu tig can// rin chen sil ma spung bar bkru// ji ltar bltams pa'i tshigs bcad brjod// lugs ma bkru zhing me long la// po ti lha khang bkru bya'o// khrus byed na bkra shis kyi tshigs bcad dang rol mo'i sgra sna tshogs dgrol lo// sran phye dang 'bras yos dang til mar la sogs pa la ku sha'i pir gyis khrus bya zhing sngags 'di brjod/ na mo sarba ta thA ga ta du r+Na du pa pa kra sta ye swA hA zhes brjod do// de nas ras kha tshar ma nyams pas dril phyis bya zhing sngags de brjod do// de nas dkyil 'khor chen po spyan drangs la bdag gis dkyil 'khor bsgrub ste/ bdag nyid dkyil 'khor mchod pa rdzogs pa'i rjes la rab gnas kyi lha rnams shin tu gsal bar byas te/ ye shes kyi 'khor lo bar snang du bsdus te spyan drangs la gnyis su med par bstims la/ dbang bskur rgyas btab la mchod pa shin tu rgyas par bya'o// de yang gser gyi thur mas spyan dbye ba'i sngags ni 'di'o// oM tsak+Shu dz+nyA na tsak+Shu pra be sha ya swA hA/ snyan dbye ba ni oM kar+Na ye swA hA/ shangs dbye ba ni oM na ga gan+d+he swA hA/ zhal dbye ba ni oM mu kha ye swA hA/ na bza' gsol ba ni oM ba tsan tsa li ka ye swA hA/ dung gi so mangs dang gser gyi spu gris rab tu byung ba dang / byang chub sems dpa'i bya ba bya'o// pusti glegs bam rnams ni rdo rje chos dang yum chen mor byin gyis brlab bo// mchod rten ni rnam par snang mdzad du byin gyis brlab bo// rdo rje dang dril bu la sogs pa ni rang rang gi phyag mtshan du byin gyis brlab bo // gtsug lag khang la sogs pa de dag thams cad la ye shes sems dpa' bcug la rgyas btab cing byin gyis brlabs te dbang bskur la mchod pa rgya chen pos mchod la bkra shis chen por mnga' gsol lo// @#// de nas bdun tshigs byed par 'dod na/ bsnyen pa sngon du song bas gson po'i bsrung ba byas te/ rus bu'am mtshan byang la sogs pa'i dri ma sbyangs te/ 'dod lha'i thugs rjes gshin po ngan song gsum nas drang zhing // gshin po'i shes pa a thung gnas pa de mtshan byang la bstims te / drag po'i sbyin sreg gis gshed phral la/ dug sbyang zhing 'gro drug nas drangs te/ 'dod chags zhe sdang gti mug gsum// 'di gsum 'jig rten dug yin te// sangs rgyas chos dang dge 'dun gsum// bcom ldan phyag na rdo rje nyid// dkon mchog bden pas dug mi mnga'// dkon mchog bden pas dug bcom mo// dug ka shAn+tiM ku ru ye swA hA/ zhes brjod cing 'gro drug nas drangs la dkyil 'khor chen por dbang bskur te/ me mar gyis lam bstan la bde ba can gyi zhing khams su gnas spar ro// @#// de nas sbyin sreg bshad par bya// zhi ba dkar zhing zlum pa la// ku sha 'o ma can gyis bsreg // 'bras chan dkar gsum mngar gsum dbul// ta la n+ya gro d+ha yis bsreg // gru bzhi rin chen mdzes pas spras// sman dang rin chen sna lnga dbul// dbang la dmar zhing zla gam la// tsan+dan dmar dang seng ldeng shing // khru gang tshad la pad+ma'i dbyibs// dUr ba shing thog la sogs dbul// drag po mthing nag gru gsum la// chu shing tsher ma can gyis bsreg // rdo rje lcags kyus spras pa la// dug dang khrag dang drag pos dbul// me lha'i cho ga rdzogs byas la// de yi gzhal yas drag po ru// bcom ldan cho ga legs pa yis// sbyin sreg sngags ni 'di ltar ro// oM ag+na ye dz+wa la raM/ sarba sha trUM/ shAn+tiM ku ru swA hA/ zhi ba'i 'o // pu Sh+TiM ku ru swA hA/ rgyas pa'i'o// ba shaM ku ru swA hA/ dbang gi'o// mA ra ya ku ru hUM phaT/ drag po'i'o// na mash+tsaN+Da badzra pA Na ye/ ma hA ya k+Sha se nA pa ta ye/ sarba sha trUM zhes pa phrin las bzhi'i sngags gdags pa ni phyag na rdo rje'i'o // // @#// de nas gdon bshad par bya/ dbyibs legs mdzes pa'i maN+Dal gsum// bdag dang nad pa'i bar du bya// dang po gzungs kyi bum pa la// gnyis pa smyug shad lcug mas byab // gsum pa ba su rigs drug dgod// 'khar gzhong sman gyis bkang ba ni// lcug ma'i gdan de nad rnams gdab// mA ga yu lu zhes brjod la// dgang gzar blugs gzar dag gis dbul// zhi ba chu yi sbyin sreg go// gu gul dud pas bdug pa dang // bra ma'i lcag gis brab pa dang // khyung dang mthu chen bsdigs shing brab// mdongs kyis dud khung lta bur byab // rlung gi dkyil 'khor bskyon byas la// gdon de dpag tshad brgyad khrir 'phang // gdon rigs nyi shu rtsa lnga la// sman yang rtsa lngas nad rnams 'joms // mthong ba'i dug dang reg pa'i dug // kha rlangs dug dang bsam pa'i dug // myos pa'i dug dang dug mtsho lnga// gtum po khros pa'i rgyud bzhin du// rten cing 'brel pa'i rdzas rnams dang // ye shes lha yi sngags kyis dgrol// mdze rigs sum brgya drug cu las// bsdu na bco brgyad shin tu brgyad // rtsa dang chu dang dbang po dngas// skra dang rus pa sen mo spu// dug dang rkyen dang rigs dang gdon// mngal dang srin bu chu dang ltas// dang po brtag pa gces pa yin// gnyis pa gso thabs bstan par bya// brtag pa brgyad la gso thabs gnyis// sman dang lha ru shes par bya// lha ni sngon du song ba yis// sman ni rten cing 'brel pa'i rdzas// bcangs pa tsam gyis bsrung ba'i mchog // rtsa bshal rtsub bshal rna bshal sogs// rngabs ru'i thabs sbyor dag dang ni// gtar dang me thur la sogs pas// rig pas dpyad la kun nas dgrol// mdze rigs brgyad la gso thabs brgyad// brtag thabs brgyad la man ngag brgyad// bla ma'i ngag gis brgyan par bya// dug la sman gyis gso bar bya// rkyen la rten cing 'brel pa'i thabs// rigs la rin chen gter gyis gzer// gdon la byab bsrungs lha yi sngags// mngal dang srin la rtsa bshal lo// chu la gtar dang de bzhin te// las la dge ba'i stobs kyis gso// lang kar gshegs pa'i mdo dag las// bdag nyid 'phags pas lung bstan pas// brtsam par mi 'os ma yin te// yan lag brgyad du de bshad do// rgyud kyi dgongs pa yan lag brgyad// lhag chad rgyal po bka' las 'gal// zab mo sgrub thabs 'di bris pas// 'dir 'jug gsang bdag 'grub par shog // phyag na rdo rje'i lam yan lag brgyad pa zhes bya ba/ 'phags pa klu sgrub kyi zhal snga nas mdzad pa rdzogs so// 