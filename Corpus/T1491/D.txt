rgya gar skad du/ AR+Ya many+dzu shrI gu h+ya tan+t+ra s+ya maN+Da la bi d+hiH/ bod skad du/ 'phags pa 'jam dpal gsang ba'i rgyud kyi dkyil 'khor gyi cho ga// 'jam pa'i dbyangs la phyag 'tshal lo// 'phags pa 'jam dpal dbyangs kyi ni// khro bo yi ni bsnyen pa dag // sngon du bsnyen pa byas nas ni// de yi dkyil 'khor bri bar bya// de nas 'di yi dkyil 'khor ni// dngos grub dam pa sbyin mdzad pa// 'jig rten gsum po 'khrug par mdzad// yi dags dmar po zhes bya yi// tshad du 'di ni dkyil 'khor 'di// gnas ni gang du 'grub 'gyur ba// sngags pas thog ma nyid du ni// de yi gnas ni brtag par bya// shing gcig dang ni dur khrod dang // khyim stong dang ni bzhi mdo dang // mchod rten 'gram dang lha khang 'gram// thibs po lam srang gnyis pa dang // skyed mos tshal dang ri yi rtse// chu yi 'gram mam nags tshal dang // lha chen gyi ni gnas kyang rung // ba lang lhas sam yul gyi sa// khyad par du ni yul gtsang sar// yang ni yid ni rab 'jug pa// der ni dkyil 'khor rab tu bya// shar dang byang ni dma' ba'am// kha dog snum par rab tu bzang // ba tshwa med cing ma gas pa// dang por mkhas pas brtag par bya// dag pa'i gzugs ni rab bzung ste// de nyid gsum brjod sa la ni// lag gis brdab pa dag tu bya// rab 'gyur lha mo sbran par bya// skyob ba sangs rgyas thams cad kyi// spyod pa'i tshul dang khyad par gyi// sa dang pha rol phyin pa la// lha mo khyod ni dpang du gyur// shAkya seng ge skyob pa yis// ji ltar bdud kyi tshogs bcom pa// de bzhin bdag gis bdud las ni// rgyal bar byas te dkyil 'khor bri// gser gyi mdog dang ldan pa yi// sa yi lha mo ji bzhin du// sa las rab tu 'thon pa ni// rkang bkru mchod yon mnyes par byas// sngon gyi dus na de bzhin gshegs// shAkya seng ges sa 'dir ni// sde dang bcas pa'i bdud btul nas// chos rnams mngon rdzogs sangs rgyas bzhin// de nas rig 'dzin can gyis ni// sems can don du dkyil 'khor byed// sa yi lha mos dbang mdzod cig // bdud rnams zhi bar mdzad du gsol// sa bslang ba'i cho ga'o// de nas rig 'dzin nan gyis ni/ sa ni yang dag sbyang bar bya// khro bo yi ni nga rgyal gyis// 'byung bo'i gtor ma byin nas kyang // nga ni rdo rje 'di ming ste// slob ma dag dang sems can gyi// don du dkyil 'khor chen po ni// yi dags phal chen zhes bya bzhengs// gang dag sa 'dir gnas pa yi// lha klu gnod sbyin dri za dang // nam mkha' lding dang sha za'i tshogs// 'byung po mang po thams cad kun// mchod sbyin bden pa 'di long la// 'di ru ma gnas gzhan du deng // khro bo 'bar ba'i bka' byung gis// skad cig gis ni myur du deng // gang dag bsam pa dang ldan zhing // khro bo chen po'i bka' gcog pa// myur du 'gro bar mi sems ni// spyi bo tshal ba brgyar 'gas so// oM a kro te ka ya mAn+ta ka ha na ma tha b+hany+dza hUM phaT/ bgegs kyi phyogs nas brjod nas kyang // khro bo 'bar ba'i bzhin gyis ni// rkang mthil hUM las rdo rje mchog // 'bar bas bgegs ni bskrad par bya// sa la sngags chu gtor nas kyang // sa yi dbus su khru gang brko// sol ba la sogs ro dag ni// bsal nas sngags kyi chu yis gtor// rin chen lnga stsogs gang ba yi// bum pa'i nang du bcug nas kyang // rang gis kyang ni dgang bar bya// dri yi chu yis gtor bar bya// ba yi lnga dang ldan pa yi// lci bas kyang ni byug par bya// dkyil 'khor nyis 'gyur lhag tsam du// kun du sbyor ba brtsam par bya'o// sa sbyang ba'o// de nas mkhas pas sta gon gyi// las ni gnyis pa rab tu brtsam// lnga yi rdzas la sbyar ba yi// dri yi chus ni dkyil 'khor bya// de nas tsan+dan dmar pos kyang // pad+ma dag gi gzugs su bya// yi dags 'dzin pa'i sngags dag gis// me tog dmar po dbus stsogs bzhag // de nas mchod yon gzhag par bya// me tog sbu gu dri zhim dang // a ga ru dang sbyar ba yi// gu gul bdug pa'ang de bzhin no// mar me mar gyi mar me mchog // dri yi don du tsan+dan mchog // tsan+dan dkar po dmar po yi// gtor ma nya dang sha la sogs// sbyar thug la sogs de bzhin no// me tog chur bcas arka dang // ras la stsogs pa thams cad do// de ltar de ni tshogs bsags nas// slob dpon gyis ni khrus byas nas// smyung ba byas te mnyam gzhag pas// khro bo'i bsrung bas byin gyis brlab// 'di ltar rtog pa zhib mo las// gsungs pa'i rim pas khro bo nyid// bskyed dang spyan drangs la stsogs kyis// lha de 'bad de mnyes par bya// de nas 'bad de gsol ba gdab// dkon mchog gsum dang rigs gsum gyi// mgon po de bzhin gshegs dang bcas// gang dag rigs kyi khro bo'i tshogs// ma lus bdag la dgongs su gsol// slob ma la ni phan pa dang // khro bo khyod la mchod pa'i phyir// bdag ni nang par dkyil 'khor bgyid// byin gyis brlab cing gnang mdzad cing // thugs rjes rjes su gzung du gsol// zhes lan gsum brjod do// lha gnas pa'i rim pa'o// gser sogs rin chen las byung ba'i// bum pa bzang po ma nyams pa'i// khrus kyis gtsang mar byas pa yi// dri yi chus kyang byug par bya// mtshan nyid ldan pa'i bum pa gnyis// pad+ma'i steng du be con dang // las kyi rgya gram bri bar bya// gtsang ma'i gos kyis mgul pa dkri// dang po 'od gsal rgyu las ni// kha dog dkar po baM las byung // ji bzhin dbyibs su [(]bskyid [,]bskyed [)] nas su// de yi nang du pad+ma bsam// pad+ma'i lte bar nyi ma la// hUM las byung ba'i khro bo bskyed// khro bo gnyis po de dag ni// rang mtshan kha dog ldan par bya// spyan drangs nas ni rab bcug nas// mchod yon la sogs de la dbul// so so'i snying po brgya rtsa brgyad// bzlas nas chu yi rang bzhin du// khro bo gnyis ka gyur par bsam// rin chen sman la stsogs pa dang // dpag bsam shing stsogs kha rgyan byas// bum pa gnas pa'i cho ga'o// slob ma gnas pa'i cho ga dag // gzhan du rtog pa zhib las bshad// de bas 'dir ni de bzhin no// spyi yi las kyis gnas par bya// 'on kyang rang gis cho ga dag // cung zad 'di dag sbyar bar bya// slob ma smyung bar byas nas kyang // khrus kyi cho ga legs byas te// khro bos bsrung ba byin brlabs nas// bla ma la ni gsol ba gdab// dpa' bo chen po deng gson cig // bdag ni 'khor bas skyo ba dang // sems can kun la phan pa'i phyir// gsum la skyabs su 'gro ba gsol// dkyil 'khor lha la de bzhin no// khyad par du ni slob dpon la'o// byang chub sems kyang bdag la gsol// sngags kyi spyod dang brtul zhugs gang // de bzhin bdag ni bsgrub par 'tshal// thar chen grong du 'jug par 'tshal// blo chen gyis ni bskyab du gsol// slob ma'i tshig gsan bla ma bzang // brtse bas bu la mngon phyogs nas// dang ba'i bzhin gyis 'di skad smra// bu gcig 'dir shog theg chen gyi// khyod ni tshul chen snod gyur te// rig pa 'dzin pa spyod ba'i tshul// khyod la yang ni bshad par bya// dus gsum byon pa'i sangs rgyas rnams// sems can phan phyir gang bzhugs pa// kun gyis thabs chen sngags kyi ni// cho ga mkhyen nas thams cad mkhyen// de bas kun mkhyen thob bya'i phyir// gsang sngags spyod pa mnyam med pa// bdud kyi tshogs rnams 'dul byed pa// khyod kyis blo gros 'di gyis shig // de skad spro ba bskyed nas su// slob mas phyag 'tshal la sogs pa// yan lag bdun pa'i smon lam bya'o// de nas slob dpon gyis sdom pa dpog ste/ sangs rgyas chos dang dge 'dun la// khyod kyis skyabs su 'gro bar gyis// dkyil 'khor lha dang slob dpon dag // khyod kyis rtag tu gzung bar bya// sems can thams cad sgrol byed pa'i// byang chub sems ni mnyam med pa// yang dag brtan por gzung bar bya// rig pa 'dzin pa'i sdom pa gzung // srog chags gsod dang ma byin len// 'dod pa brdzun rnams mi bya'o// nyes pa kun gyi rtsa ba yi// chang ni btung ba spang bar bya// lus kyi las ni rnam gsum dang // ngag gi nyes pa rnam bzhi dang // yid kyi rnam gsum bsrung bar bya// sems can 'tshe ba ma lus spang // sems can don la mngon dga' zhing // theg pa chen po'i lam la gnas// dam pa nye bar mnyes pa dang // 'dul ba'i don ni ma lus bya// lha dang lha min gsang ba pa// de la brnyas par mi bya'o// phyag rgya bzhon pa mtshon cha rnams// 'gom pa'am brdzi bar mi bya'o// spyod dang brtul zhugs gsang ba gang // gsang ba brtul zhugs brtan por gyis// slob ma brtan po rab dang bas// ji skad gsungs pa'i sdom pa kun// 'khor bas skyo ba'i yid bzhag nas// nges par legs pa'i don du gzung // dkon mchog gsum la skyabs su mchi// sdig pa mang po kun nas bshags// dge ba kun la yi rang ngo // sangs rgyas byang chub gzung bar gyis// ji ltar dus gsum mgon po rnams// byang chub tu ni nges mdzad pa'i// mnyam med byang chub sems ni bskyed// sems can ma lus don gyi phyir// bdag gis sdom pa ma lus gzung // sems can ma bsgral dpag med pa// mya ngan 'das la dgod par bya// lus ngag yid kyi nyes rnams bsdams// bag med chang rnams btung ba yang // theg pa dman la 'dod mi bgyi// lha dang lha min gsang ba pa// bla ma brnyas par mi bya'o// phyag rgya bzhon pa mtshon cha dang // mtshan ma la sogs mi 'gom mo// rig pa 'dzin pa'i sdom pa kun// tshul chen sngags pas gsungs pa kun// kun nas kun du gzung bar bgyi// las dang bka' stsal ma lus bgyi// spyi gtsug la sogs gnas rnams su// khro bo'i sngags rnams gzhag par bya// so shing srung skud de bzhin sbyin// ku sha'i stan la cho ga bzhin// slob ma gnas pa'i cho ga'o// ji ltar rim par dkyil 'khor la// mchod yon la sogs phul nas kyang // yid kyis nam mkhar bzhugs nas ni// nad par mkhas pas thig gdab po// dkar po dmar po sngon po yi// kha dog gsum pa'i skud pa ni// ras bal la sogs btsos pas bya// stong pa rgyu las yi ge gsum// so so'i cha ru bskyed nas kyang // sku gsung thugs dag bsam par bya// nam mkhar gnas pa'i de bzhin gshegs// ye shes thig skud bkug ste gzhug // dri yi phyogs la sogs pas mchod// gnyis su med pa'i sngags kyis ni// thig skud sum sgril mdzes pa yis// mkhas pas thig btab phun sum tshogs// shar gyi sgo ru gnas nas kyang // khro bo'i skur ni rang byas nas// sngags kyi yi ge dgod par bya// g.yon gyi khu tshur lte bar bsten// las kyi khro bor bsams nas su// thog mar shar nas nub du'o// de 'og lho nas byang du ste// nam mkhar thig gnyis gdab par bya// phyogs bcu na bzhugs de bzhin gshegs// 'gro don dus la bab par bskul// de nas yang ni de bzhin te// thig skud de ni phyogs mtshams nas// shar lho yi ni mtshams nas kyang // nub nas byang gi mtshams dag tu// thig gis rab tu tshad byas te// gru bzhi par ni thig gdab bo// rim pa gcig pa mdzes pa la// sgo bzhi dag gis mdzes par bya// dkyil 'khor dang ni 'tsham pa yi// dbus su pad+mo bri bar bya// pad+mo dang ni phyogs bzhi'i sgo// the tshom med par mnyam par bya// snying po mdzes pa'ang de bzhin te// thams cad cho ga bzhin du gdag // cho ga bzhin du dkyil 'khor de// kun du thig gis btab nas kyang // mchod yon bzhengs te rab tu gshegs// yi ge gsum dang myuHyis dgrol// oM AHhUM muHdur khrod rdzas kyi thal bas ni// phyi nas kun du bri bar bya// yi dags phal chen gsang mchog ni// dkyil 'khor mkhas pas nub mo bri// khru gang la sogs rim pa nas// khru ni brgyad pa'i bar du ste// de las lhag pa yong mi bri// las kyi rim pa so sor bri// dur khrod thal bas sbyar ba'i tshon// kha dog gsum ni bcos par byas// stong pa nyid kyi rgyu las te// kha dog gsum ni yi ges bskyed// ye shes tshon dag bkug nas kyang // gnyis med byas la mchod yon dbul// khro bo'i yi ge dag bzlas la// rim pa bzhin du bri bar bya// chos kyi dbyings kyi rang bzhin gyis// sems can khams ni sgrol bar byed// de bzhin gshegs pa thams cad kyis// gshin rje gshed ni mchog gi gnas// dbang ldan phyogs su kha dog gsum// ji bzhin legs par bris nas kyang // khro bo'i sngags kyis brtag par bya// nyes pa kun las rnam grol ba'i// tshon gyi las ni de nas brtsam// dbus su legs par gzhag nas kyang // khro bos kyang ni byin gyis brlab// de nyid gsum gyi gsang sngags bzlas// de bzhin thig las gsum bri ste// dbus kyi pad+mo gser gyi mdog // 'dab ma dag ni dmar pos brgyan// snying po ze ba mdzes pa de// gser gyi kha dog bzhin du bya// thams cad dur khrod thal bas bskor// sgo dang phyogs mtshams la sogs pa// rigs ni dbye bas phye bar bri// rta babs me yi phreng ba'i mthar// thams cad rigs kyi kha dog bya// lho phyogs kyi ni sgo phye la// lhag ma rnams ni bcad par bri// gzhan yang yi dags lhag pa yi// pad+mo'i lte bar bri bar bya// de bzhin phyogs sgo nang dag dang // phyogs rnams de dag thams cad du// yi dags bzhi dang mgo med do// dur khrod thal bas spags te bri// byang shar la sogs grwa rnams su// mkhas pas be con phyag rgya bri// gal te bri bar mi nus na// yi dags phal chen dbus dag tu// pad+ma lnga bris gang yin pa'o// de yi steng du yi dags ni// yi dags kyi ni sngags mchog gis// bsam pa dag ni byas kyang rung // grwa yi dbyug pa bzhi po yang // sngags nyid kyis ni bsam par bya// de bzhin sngags kyis thams cad bya'o// gal te dri bar nus kyang ni// sngags nyid steng du gzhag par bya// sgo yi yi dags bzhi po yang // sngags kyis byin gyis brlab par gsungs// dkyil 'khor bri ba'i cho ga'o// dkyil 'khor rdzogs par shes nas ni// rnam rgyal khro bo'i bum pa ni// lho yi sgo yi dbus su gzhag // las kyi bum pa byang shar te// bgegs srungs zhes ni brjod la gzhag // mar me mar gyi rgyu las te// snying po 'jam pa brgyad kyis bskong // lha bshos dag kyang de yi grangs// bdug pa mchog dang a ga ru// de yi grangs su mnyam par gzhag// tsan+dan dkar dmar de bzhin blang // mchod pa'i khyad par gzhan yang ste// thams cad cho ga bzhin du gzhag // nya dang sha dang zan dron tshogs// khyad par gtor ma dag kyang gzhag // yi dags phal chen phyi rol du// chu dang bcas pa'i me tog gzhag // ji ltar cho ga zhib mo bzhin// phun sum tshogs pa'i yo byad gzhag // gnas dang gnas su de bzhin brgyan// de 'og slob dpon bdag nyid kyis// khrus kyi cho ga byas nas kyang // rang gi snying po sngags kyis ni// thams cad yan lag sngags kyis bya// smyung bas byang chub sems ldan pas// ji ltar rim pas bskyed nas kyang // mjug tu khro bo gshin rje gshed// sngags brjod pas ni spyan drangs nas// rang gi snying pos bzhugs su gsol// yi dags kyi ni spyi bor yang // me tog dmar po bzhag par bya// blo ldan gyis ni khro bo la'o// de nas tsan+dan dmar bo dbul// tsan+dan gyis ni gtor ba yi// me tog sngags kyis dbul bar bya// de nas gtso bo'i snying pos dbul// 'byung po'i gtor ma khro bo la// phul nas yi dags phal chen gyi// phyi rol du ni mkhas pa yis// sme gtor rnams kyang dbul bar bya// de nas gtso bo'i snying po nyid// brgya rtsa brgyad du bzlas par bya// khro bo'i gtso la phyogs nas ni// de nas yang ni bdug pa 'bul// cho gas khrus byas smyung ba yi// slob ma dag gi bsod nams kyang // sngags kun gyis ni gzi byin bskyed// khro bo yi ni snying po yi// lag gnyis me tog byin nas ni// gos kyis gdong ni g.yogs par bya// khro bo'i sngags kyis sgo drung gzhag// bla ma rdo rje 'chang gis kyang // mtshog ma spyi gtsug la sogs la// sngags rnams ma lus gzhag par bya// bsang gtor sngon 'gro de bzhin te// rin chen gser stsogs yon mchog dag // 'bad pas bla ma la phul nas// 'jug pa'i sngon du gsol ba gdab// 'di ni dngos grub thob pa'i rgyu// sangs rgyas kun gyis rab sprul pa'i// bla ma la ni phyag 'tshal te// sems can kun gyi don gyi phyir// bdag ni dkyil 'khor 'jug par 'tshal// 'jam dpal khro bo mi bzad pa// de yi dkyil 'khor dam pa mchog // yi dags mang po zhes bya'i phyir// bdag gis slob ma gzhug par bgyi// oM AHhUM zhes pas bskul bar bya'o// de nas slob ma bdag nyid dngos grub kyi snod du bya ba'i phyir na 'di dag bya ste// bla na med pa'i sangs rgyas dang // chos dang byang chub sems dpa'i tshogs// 'gro ba ma lus pa yi skyabs// bdag ni gsum la skyabs su mchi// de nas skyabs ni gsum po dang // dkyil na gshin rje gshed gcig pu// dpa' bo khro bo mi bzad pa// de dag kun la phyag 'tshal lo// dkon mchog gsum dang khro bo ni// rtag tu bdag ni mchod par bgyid// bla ma la yang de bzhin du// sgo gsum dang ba'i sems kyis mchod// dkyil 'khor la me tog gtor ro// lus kyi nyes pa gsum rnams dang // ngag gi bzhi po nyes pa spyad// yid kyi nyes spyad gsum po ste// lus kyi sgrib pa ma lus bshags// sangs rgyas sras bcas 'phags pa yi// thar par byas pa'i dge ba dang // thams cad thar bar gyur pa yi// bdag gzhan dge la yi rang ngo // sa bon mchog las rang byung ba'i// thar par gyur pa'i dge ba'i tshogs// sems can mya ngan 'das pa'o// byang chub chen por yongs su bsngo// phyogs bcu'i zhing rnams dag par ni// sems can phan phyir gang bzhugs rnams// thabs kyis mya ngan 'da' bzhed pa// mya ngan mi 'da' bzhugs su gsol// ma smin pa rnams smin pa dang // smin pa grol bar bya ba'i phyir// dam chos bdud rtsi 'byung ba yi// gsung ni du mar bsgrag par mdzod// de nas slob dpon gyis sngar gyi sdom pa thams cad brjod de sbyin par bya'o// slob mas khas blangs pa brjod pas// sdom pa ma lus gzung bar bya// de ring phan chad bu khyod ni// de bzhin gshegs pa'i rigs su zhugs// nga yi ye shes chen po sbyin// de yis dngos grub mchog thob 'gyur// gang dag dkyil 'khor ma zhugs la// gsang ba 'di ni smra ba min// bag med sems kyis smras gyur na// dngos grub cung zad thob mi 'gyur// de nas dam tshig chu blud de// 'di ni khyod kyi dmyal ba'i chu// dam tshig 'das na sreg par byed// dam tshig bsrungs na dngos grub 'thob// 'thung cig rdo rje'i dam tshig yin// dri dang me tog ldan pa'i chus// lag pa g.yas pas blud par byas// oM AHhUM/ dus 'di nyid nas bu khyod kyi// de bzhin gshegs pa nga yin gyis// nga yis ji ltar bka' stsal mchog // mnyan dang bsgrub pa dag kyang gyis// khyod ni nam yang nga la ni// ma dad pa yi sems rnams spang // slob ma mos pa med pa yis// dngos grub ring bar rgyal bas gsungs// ji ltar dngos grub thob mi thob// rgyud las 'byung bzhin phra rnams brtag // las kyi bya ba rab 'jug pa// rim pa 'di las shes par 'gyur// slob ma mtshan ldan nyes skyon med// shin tu bkrus te rgyan gyis brgyan// ba yi rnam lnga blud nas ni// de 'og smyung bar gang gnas pa// zhim pa'i dri yis lus la byug // gos dang rgyan gyis brgyan par byas// shar gyi phyogs su kha bltas la// ku sha'i stan la gzhag par bya// de yi lag gnyis snyim pa'i nang // tsan+dan gtor ma'i me tog sbyin// a gar nag po'i du bas kyang // de nas myur du sngags brjod de// sgrub pa'i cho ga 'di yis ni// snod la dbab pa'i las bya'o// oM a kro te ka ya mAn+ta ka ha na ma tha b+hany+dza hUM ya mAn+ta ka kr-iN+Di a be sha hUM phaT/ snod la babs gyur de nas ni// dge dang mi dge dri bar bya// 'byung ba byung ba bden par smra// sems can chen po 'di gyis la// 'di min zhes ni rjod par byed// de nas khro bo mchog de la// me tog ldan pa'i ar+g+ha dbul// de nas bde gshegs bstan pa yi// dam tshig kyang ni bstan par bya// snod kyis thos nas de nas su// de btang nas ni sa la 'gyel// rig pa khro bo gshin rje gshed// grub pa de las bzhud par 'gyur// de las slob mas me tog ni// gshin rje gshed la gtor ba ni// rang gi snying pos me tog nyid// dkyil 'khor la ni gtor bar bya// oM AHhUM/ lho phyogs sgo nas de bzhin te// de nas gdong ras bsal nas kyang // dbyug pa'i phyag rgya bstan par bya// de nas dkyil 'khor de bzhin te// de bzhin gshegs pas de ring nyid// khyod ni nan tan mig phye ste// nga yis ji bzhin mig phye bas// mi bzad dkyil 'khor mthong bar gyis// oM AHhUM/ de nas be con gyi phyag rgya bstan par bya ste/ dkon mchog gsum gyi dam tshig ni// mngon par bstan pa sngar byas nas// lag pa g.yas pa cho ga bzhin// legs par rab tu bcing bar bya// rig 'dzin dag gis rtag par ni// lag pa'i sor mo thams cad kyis// mthe bong legs par spras nas ni// rab tu bsdams pa bzang po bcing // cho ga shes pas be con rgya// snying po sngags sam logs shig tu// sngags pa phyag rgya'i sngags gyis bcing // gzhan du yang ni ma yin no// oM na mo bud+d+ha/ d+har+m+mA/ saM g+ha b+h+yaH/ sat+tha ta thA ga ta kro d+ha bi dza ya/ a g+ni dz+wa li ta dzi ha pra ta shrI ri hUM hUM phaT/ de ltar be con phyag rgya dang sngags bstan nas dkyil 'khor yang yi dags phreng ba la sogs pa thams cad bstan par bya'o// de nas slob dpon bdag nyid kyis// bstan pa'i be con rgya bcings nas// lho phyogs sgo nas slob ma yis// dri sogs mchod pa ma lus dbul// de nas sngags pa dbang bskur la// chu dang me tog bcas pa yi// snying po gdab pa'i bum pa yis// khro bos dbang bskur mchog sbyin no// oM a kro te ka ya mAn+ta ka ha na ma tha bany+dza hUM phaT/ de nas khro bo'i snying po yis// cho ga bzhin du dbang bskur la// bdug pa me tog phreng ldan par// snying po de la sbyin par bya// oM a kro te ka ya la sogs// sngags kyi don ni bcu bdun pa// khro bo de nyid kyis gsungs pa// de ring phan chad bu khyod kyis// khro bo dran par bya zhing bzlas// gzhan yang sngags kyi spyod pa'i mchog // smyung bar byang chub sems ldan las// skye bo med ba'i nags tshal du// ru rag+sha yi phreng thogs shing // lag pa dri yis byugs nas kyang // the tshom med par 'grub par 'gyur// 'jig rten lha la phyag mi 'tshal// glang po la yang lam mi bzur// rgyal po la yang phyag mi btsal// bgrod dka' ba nas bgrod par byed// khro bo 'ba' zhig sems byed cing // spyod dang brtul zhugs brten par gyis// zhes brtul zhugs sbyin par bya'o// de nas slob ma dbang thob des// gshin rje gshed ni khro bo yi// tshul las bdag ni don yod de// lha khyod kun la bde mdzad pa// khro bo khyod ni bdag gis mnos// mnos zhes khro bo me tog gtor// de nas slob mas phyag byas te// ci nus yon mchog dbul bar bya// sngags pas bla ma mchod byas na// dngos grub 'grub 'gyur gzhan du min// slob ma snying po byin nas ni// phreng ba tsan+dan la sogs pas// mchod nas de yi 'og tu ni// phyi rol du ni sngar bzhag pa'i// dri chu la sogs bkang ba'i snod// de nas mchod pa phul nas ni// 'jam dbyangs khro bo mi bzad pa// mthu rtsal drag po slar yang gtang // de btang ba yi 'og tu ni// dkyil 'khor du yang mchod yon dbul// rgya cher sa yi dkyil 'khor ni// dngos grub mtshungs med 'dod pa yi// rig sngags 'chang gis de ltar ni// mchod pa de ltar legs par bya// snod ni gser sogs rin chen du// tshon rtsi legs par bsdu bar byas// gtsang ma'i chu bo la stsogs por// phyi nas kyang ni rnam lngas byug // tshul chen rgyud las gsungs pa yi// dkyil 'khor 'jug pa'i cho ga byas// chung zad dge ba gang thob 'dis// 'jam dpal khro bo'i gnas thob shog // 'phags pa 'jam dpal gsang ba'i rgyud kyi dkyil 'khor gyi cho ga / slob dpon don yod pa'i zhabs kyis mdzad pa rdzogs so// 