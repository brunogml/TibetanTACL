@// phyag na rdo rje'i spur bsad las tshogs bsdus pa bzhugs/ bcom ldan 'das dpal phyag na rdo rje la phyag 'tshal lo// bsnyen sgrub rtags dang ldan gyur nas// spur zhing bsad pa'i las dag brtsam// de yang las tshogs bsdus pa las// zhi bar ma gyur gdon bgegs la// smyag shad bal po se'u yi// sngags bzlas lcug mas byabs sam brabs// 'jigs pa brgyad kyi rdzas kyis gzir// zhes pa ni spur bsad kyi sbyor ba'o// de'ang spur pa ni bskrad pa'i las te/ thog mar rig pa 'dzin pa nyid kyis zhugs pa bzhi'i mtshan nyid brtags la/ nad rnams dbyung zhing gnod pa gdon par bya ba'i thabs ni/ rgyal po bram ze rje rigs kyi// gzhon nu gtsang ma shar bltas te// dkon mchog gsum dang gos sngon la// phyag 'tshal sems bskyed smyag shad blang // dag byed sngags bzlas chus bsangs la// yungs kar rma bya tshon skud bcings// byab pa'i rdzas de rtag tu bcang // de nas rin chen snod dag tu// gtso bo klu chen brgyad po dang // rigs drug rigs bzhi'i sa bdag gnyen// gzugs brnyan byas te klu sman dang // dkar gsum rin chen dar zab bcas// shing snas mtha' bskor tshon lngas brgyan// gzhan yang mchod rdzas thams cad bsogs// rig pa 'dzin pas sgrub thabs ltar// sngon du 'gro ba'i las rdzogs bya// gtso bo gdan gyi klu brgyad las// paM las 'dab brgyad naM gyis mtshan// de gyur sbrul lam klu chen brgyad// btsun mo sras bcas blon po dang // sprul pa yang sprul rnams bskyed la// de dang 'dra ba bkug bstim mchod// dbang bskur gtor ma byin rlabs sbyin// oM nA ga rA dza ba su ta k+Sha ka karko Ta pad+ma ma hA pad+ma shaM kha pA la g+he la g+he lu hu lu hu lu ta ge ni ba liM i daM/ gr-i h+Na gr-i h+Na khA hi khA hi/ gtor ma byin pas gdug rtsub zhi// de nas bdag nyid khro bor bsgom// gzungs sngags bzlas shing lcug mas byab// nA ga rA dza ba su ki hr-i da ya d+ha ra ya phud phud/ dza ye phuHbi dza ye phuH/ dzi ti dzi ti phuH/ dzi ti aM ge phuH/ sa ma ya phuH/ shaM kaM ru te phuH/ a la ug+te phuH/ gra he ka ra phuH/ sa ma ya phuH/ nA ga sarba ni phuH/ hr-i da ya d+ha ra ya phud phud/ nad pa la byab gzugs la dbab// dug phyung khro bo'i che brjod la// zla dkyil steng bzhag yaM las bskyod// nA ga s+pha ra Na phaT ces// klu bro bsgags cing dam tshig bsgrags// gzungs brgya bzlas la phur zhing bskrad// de ltar brgya'am stong byas na// klu yi nad las grol bar 'gyur// gzugs brnyan sa'am chu bor dor// rdo rje 'dzin la phyag 'tshal te/ zhi dang spur bas mi thul zhing // rig sngags 'chang gi bka' 'das na// de la 'jigs pa'i las brgyad brtsam// grog mkhar bdud 'chang tshub ma yi// sa las mthing nag gru gsum brtsig // zur gsum lcags kyu brtsegs mas mtshan// dbus su ling ga sngon dmar gyis// bcings te byad bcug phur la btod// mgyogs phur rtsang dang phur pas bskor// bye tshan gze ma yungs kar dang // tsha la zangs lcags dur blugs bcas// dmar gtor dug gtor dug thun bsham// gru gsum dur khrod g.yam pas bcad// dur khrod ras la nam mkha' lding // gser mdog zhal gsum phyag drug gis// ba su ta yi klu rnams 'dzin// spyan mig nyi zer rdo rje'i mchu// 'khor lo'i gzhug sgro ral gri'i gshog // lus rnams rdo rje'i spu yis gtams// de 'dra rgyal rigs kha bstan gzhag // khra spyang nya khra gcan gzan gyi// mche sder la sogs khyu rnams bsog // drag po'i mchod yon bsham byas la// de nas rig pa 'dzin pa rnams// na ra'i gos gyon gos sngon gyi// so so'i bsam gtan la zhugs nas// bsnyen sgrub spur dang gsang sngags bzlas// zhi bas dug phyung gsad pa yi// rtse gcig bsgoms te brtson 'grus kyis// bar chad med par las la sbyar// nag po'i tshes brgyad nas brtsams te// zhi ba byams pa snying rje bsgom// gzungs kyi sngags dang shAn+tiM bzlas// nad dang gdug rtsub zhi bar bsam// spur ba gong du bstan pa bzhin// gsad ba'i sbyor ba'i drag sngags ni// rig pa 'dzin pa hUM yig las// gyur te nag po char sprin mdog // smin mtshams dpral bsdus ha ha bzhad// rdo rje tshar gcod sdigs mdzub bcas// de 'drar bsgoms te yungs kar la// sngags bzlas tshangs pa'i gnas su thab// shi sa drag po 'di yis gdab// yak+Sha nI lAm+ba ra d+ha ra badzra pA Ni hUM/ ma hA yak+Sha se nA ba ta ye de ba ku ru sha na d+ha ra// thog thog thog ril thog thog dar byams sad// che ge mo'i lus la rum rum// snying la shag shag ma ma shAn+ti rbad pu nan+ti ta sri rbad pu nan/ nA ga sa khrag pu ma mA ra ya phaT// yungs kar yungs nag ske tshe dang // tsha la zangs lcags bye tshan char// gnam lcags drag po'i sngags des brdeg // gcan gzan mche sder bya khra'i mchu// mkha' lding rgyal po'i sngags bzlas brab// kI la ya dang bcas pa'i sngags// dus drug phur pas gzir bar bya// 'og nas drag po'i rdzas kyis bdug // smyag shad bal po se'u yi// lcug mas brdeg cing rig sngags bzlas// g.yas nas gsad cing g.yon nas spur// mi bzad rdzas kyis de la byug // gag pa lhog pa byung ba bzhin// drag po'i sngags kyis de la gdab// bdun nam rtsa gcig bdun tsho bdun// de la sogs te bsgrubs gyur na// nA ga rA dza karko Ta// des zin pa yang grol 'gyur nges// phyag na rdo rje'i las bsdus 'di// paN+Di ta rnams kyis mdzad pas// mi ma yin rnams skrag cing brgyal// des na rnam smin sdig pa'i rgyu// de phyir shin tu gsang bar gsungs// dpal phyag na rdo rje'i spur gsad las tshogs bsdus pa zhes bya ba/ slob dpon su pA gI shwa ra kI rtis mdzad pa rdzogs so// 