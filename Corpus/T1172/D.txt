@##// rgya gar skad du/ b+ha ba na dr-iSh+Ti tsAR+Ya pha la do ha gI ti ka nA ma/ bod skad du/ lta sgom spyod pa 'bras bu'i do ha'i glu zhes bya ba/ 'phags pa 'jam dpal la phyag 'tshal lo// dngos po sna tshogs rang gi sems nyid yin// 'khor 'das thams cad rnal 'byor dbyer med pa// sangs rgyas sems can gnyis su med pa ste// dper na chu dang de yi rlabs bzhin no// dngos dang dngos min spangs pa'i sems nyid 'di// rtogs pa'i rnal 'byor skad cig gcig la ni// sgron me chung ngu zhig gis mun pa ltar// 'khor ba'i dug lnga rang bzhin rab rib sel// zung 'jug phyag rgya blo 'das chen po ni// bde gsal mi rtog nam mkha' lta bu ste// khyab cing rgya chen snying rje chen po'i ngo // snang yang rang bzhin med pa chu zla bzhin// gsal yang tha snyad mtha' dbus kun dang bral// gang gis ma gos dri med re dogs bral// lkugs pa'i rmi lam bzhin du smra mi shes// tshad med bde chen rang bzhin ye shes ni// nyi zla'i 'od bzhin phyogs dang bral ba med// kye ho rnal 'byor rang 'byung ngo mtshar che// gnyug ma ma bcos sems ni chos sku ste// bcos pa'i sems kyis rnal 'byor thob mi 'gyur// de phyir bde ba'i phyogs su yan par mthong // rang bzhin grub pa'i lam thob rnal 'byor bde// rnam rtog bral bas zhe 'dod 'byung mi srid// rta mgrin grub thob bdag nyid sar has smras// kye ho rnal 'byor lta ba'i nyams len gyis// de yi rang bzhin gang zhig sgom 'dod na// rang lus ri bo 'di ni gnas kyi mchog// sems nyid dus kyi rnal 'byor sgrub pa po// dbang po rnams bcings mtshams bcad pa de bar 'gyur// g.yeng ba rnams kyang ched du spang mi bya// tug phrad sems su shes na yi dam lha// shes pa ma bkug rtog pa rim gyis spangs// sems la rnam rtog byung na rnal 'byor bas// ras bal 'dab ma bzhin du glod la zhog // bya ba spongs la rang sems rang gis ltos// zhe 'dod byung na bdud du shes par gyis// rnam rtog rnams kyi rtsa ba sems yin te// de med phyir na rnam rtog yod min no// dran pa dran med bsgom pa'i rnal 'byor te// sems 'di rtag par ma grub rang la thim// bsgom 'dod med pas sangs rgyas 'bras bu thob// rnal 'byor bu chung lta bur rtog pa med// ldum ra'i bud pas me tog ro myang ltar// nags nas nags su 'khyam pa seng ge bzhin// kun du rgyu ba sna tshogs rlung ltar ni// sems nyid bag dang ldan pa spyod pa'i mchog // rang bzhin mi dgag smyon pa lta bur spyod// rgyab tu mi chags mdun du zhen pa med// mdor na lta sgom spyod pa nyams len la// ji ltar phan pa'i spyod pas rnal 'byor spyod// sna tshogs snang ba sems kyi ngo bo 'di// tug phrad tsam gyis ma grub phyag rgya che// snang la mi snang 'bras bu sangs rgyas 'byung // de la sems na dngos grub dam pa yin// phyi nang thams cad lhan cig skyes pa 'di// rnam rtog chu bo'i rgyun gyi rnal 'byor 'dra// de yang sems las gzhan na btsal du med// yid la mi gzhag phyag rgya chen po'i lam// 'bras bu ma re rtogs na phyag rgya che// ma rtogs rtog pa nam mkha'i sprin dang 'dra// rtogs na de nyid rang bzhin stong pa yin// lta spyod 'bras bu dbyer med lhan cig skyes// rang bzhin dbyer med rtogs na 'bras bu'i mchog // lta sgom spyod pa 'bras bu do ha'i glu zhes bya ba slob dpon sa ra ha bas mdzad pa rdzogs so// 