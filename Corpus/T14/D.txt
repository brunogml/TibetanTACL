# #@##// rgya gar skad du/ pa ra ma ar+tha sta baM / bod skad du/ don dam par bstod pa/ 'jam dpal gzhon nur gyur pa la phyag 'tshal lo// skye ba med cing gnas med la// 'jig rten dpe las shin tu 'das// ngag gis brjod pa'i spyod yul min// mgon khyod ji ltar bstod par bgyi// de lta na yang gang 'dra bas// de bzhin nyid don spyod yul gyi// 'jig rten btags pa la gnas nas// gus pa chen pos bdag gis bstod// skye ba med pa'i ngo bo yis// khyod la skye ba yong mi mnga'// mgon khyod gshegs dang byon mi mnga'// dngos mi mnga' la phyag 'tshal 'dud// dngos med ma lags dngos ma lags// chad pa ma lags rtag ma lags// mi rtag ma lags rtag ma lags// gnyis mi mnga' la phyag 'tshal 'dud// dmar dang ljang dang btsod mdog min// ser dang gnag dang dkar ma lags// khyod la kha dog yong mi dmigs// mdog mi mnga' la phyag 'tshal 'dud// chen po ma lags chung ma lags// ring dang zlum pa ma lags la// tshad med pa yi dngos brnyes pa// tshad mi mnga' la phyag 'tshal 'dud// ring min nya ba ma lags shing // nam mkha' ma lags sa ma lags// 'khor min mya ngan 'das ma lags// gnas mi mnga' la phyag 'tshal 'dud// chos rnams kun la mi gnas pas// chos kyi dbyings kyi dngos gyur cing // mchog tu zab pa gnyis brnyes pa// zab mo khyod la phyag 'tshal bstod // de lta'i bstod pas bstod bgyi'am// yang na 'dir ni ci zhig bstod// chos rnams thams cad stong pa la// gang la bstod cing gang gis bstod// skye dang 'jig pa rnam spangs shing // gang la mtha' dang dbus med pa // gzung dang 'dzin pa mi mnga' ba // 'dir ni khyod bstod nus pa gang // gshegs dang byon pa mi mnga' zhing // 'gro spangs bde bar gshegs bstod pa'i // bsod nams des ni 'jig rten rnams// bde gshegs gnas su 'gro bar shog // don dam par bstod pa/ slob dpon 'phags pa klu sgrub kyis mdzad pa rdzogs so// // rgya gar gyi mkhan po kr-iSh+Na paN+Di ta dang / lo tsA ba dge slong tshul khrims rgyal bas bsgyur cing zhus te gtan la phab pa'o// 