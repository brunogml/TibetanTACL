@##// rgya gar skad du/ ma hA su kha pra ka sa/ bod skad du/ bde ba chen po gsal ba/ sangs rgyas la phyag 'tshal lo// thabs shes ngo bo nyid can gyi// rdo rje sems dpa' la btud nas// dngos po de nyid mdor bsdus pa// bde ba chen po bdag gis bshad// bskyed rim bsgom pa gcig yin te// gnyis pa rdzogs rim bsgom pa'o// de phyir gnyi ga bsgom pa ni// de ni bdag gis 'dir brjod bya// chos rnams rkyen med pa ru ni// skye ba med par nges pa ste// rten cing 'brel 'byung rang bzhin phyir// hUM skyes mo skyes des ci min// stong nyid byang chub las sa bon// sa bon las ni gzugs skyes 'gyur// gzugs la'ang dgod dang de dgod bya// de phyir thams cad rkyen las skyes// phyi rol gnyis ni snyoms 'jug pa// thub pa yis ni nyer bstan gang // de ni nang gi rtogs don du// rgyud du gsal bar shes par bya// bde ba ngo bo nyid 'dod gang // bde ba med na byang chub min// yod na'ang chags pa chen po ste// 'khor bar skye ba'i rgyu nyid do// rten cing 'brel 'byung bde ba gang // gzod nas zhi ba'i bde bar rtogs// de phyir dngos po med par brjod// bde ba yod min med pa'ang min// re zhig de ni ma skyes pa// chos rnams kyi ni don dam nyid// bde ba brdzun par gsal ba ni// dag pa'i kun rdzob tu shes pas// bden pa nyid ni rnam par dag // kun rdzob stong nyid rnal 'byor pa// gnyis po gnyis med bsgrub bya ste// don dam rnam par spangs byas so// sngags dang dbyibs kyi sbyor bdag nyid// blo ldan bde ba der song nas// de nas sna tshogs sgyu ma bzhin// gnyis su med par de ltar mthong // de nas yang dag mthar 'jug cing // zung 'jug go 'phang rtogs par 'gyur// zung 'jug la gnas rnal 'byor pa// sems can don la gcig tu brtson// bde sems lha yi rnal 'byor pa// sna tshogs 'khor lo thabs yin te// shes rab stong pa nyid du brjod// de ni bdag nyid bsgrub byar 'dod// phyi nang dag pa de nyid ni// shes rab thabs kyi bdag nyid de// bde ba gnas med rnal 'byor pas// mdor bsdus 'di ltar shes par bya// rten cing 'brel 'byung tsam nyid phyir// yod pa ma yin stong nyid min// rang bzhin med pa'i rang bzhin can// snang ba lha yi rnal 'byor yin// ji lta ji ltar snang gyur pa// de lta de ni stong nyid bdag // gnyis dang gnyis med shes pa gang // de ni de yi bag chags bral// rnal 'byor he ru'i nga rgyal byed// he ru ka don la rab gnas// dngos 'di bla mar byas nas su// seng ge lta bur sa steng rgyu// gang zhig rgyal ba rnams kyi dag pa sna tshogs 'di dag kun nas rtag tu snang // gzod nas ma skyes mi 'jig bskal pa bye bar rang dang gzhan du rtog pa spangs pa yi// bden pa brdzun par snang ba srid dang zhi bar mnyam pa nyid du gnyis med rang bzhin phyir// 'di ni 'khor lo'i bdag po rgyal ba'i yon tan thub dbang rdo rje mkha' 'gro nges par 'gyur// bde ba chen po gsal ba slob dpon a wa d+hU tI pa dpal gnyis su med pa'i rdo rjes mdzad pa rdzogs so// // bla ma badzra pA Ni dang / rma ban gyis bsgyur ba'o// 