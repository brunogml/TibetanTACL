rgya gar skad du/ sarba durga ti pa ri sho d+ha na ma ra ho ma maN+Da lo pa yi ka / bod skad du/ ngan song thams cad yongs su sbyong ba'i ro'i sbyin sreg gi dkyil 'khor gyi cho ga / de bzhin gshegs pa dgra bcom pa yang dag par rdzogs pa'i sangs rgyas ngan song thams cad yongs su sbyong ba'i rgyal po la phyag 'tshal lo// bder gshegs gtso dang sras po dang po dang // rgyal sras lhag ma dang ni rigs kyi yum rnams dang // phyi nang lha mo sgo skyong bcas pa la// dngos po kun gyi dang bas phyag 'tshal 'dud// rtsa ba'i rgyud las btus nas su// ngan song thams cad sbyong mdzad pa'i// shi ba'i don du ro sreg thabs// sangs rgyas gsang ba'i rim pa la// brten te bdag gis bshad par bya// dang por bla ma rin po che mnyes par byas nas/ des dkyil 'khor du bcug ste dbang bskur ba dang dam tshig phog nas/ spyi dang khyad par gyi dam tshig la gnas pas sngar rang gi sgrub thabs kyi rim pas bsnyen pa byas pa dang / bzlas brjod byas pas mtshan ma mthong bas/ bdag dang gzhan 'khor ba'i rgya mtsho las bsgral bar bya ba'i phyir dkyil 'khor gyi bya ba la 'jug par bya'o// dkyil 'khor yo byad thams cad bsdus nas su/ tshes grangs bzang dang rgyu skar la sogs bzang po dang / dkyil 'khor sa gzhi mtshan ma blta phyir grogs dang bcas pas de nyid brtag bya ste// lha khang tshong dus yul dang grong khyer khyams kyi shar dang byang du brtsam par bya// yang na sa bzang snum dang zug rngu la sogs nyes med shar dang byang du gzhol/ me tog chur ldan rang bzhin dag par bya'o// yang na sngags pa yid gang du dga' bar bya'o// de nas gtso bo'i ting nge 'dzin du zhugs la lcibs lam lhung bas maN+Dal bya'o// dkon mchog gsum la phyi nang mchod pa bya zhing 'jig rten skyong ba rnams la gtor ma sbyin de nas sa gzhi gru bzhir bsams la sa bdag bsams te brko/ ston zla gsum la byang du bltas te brko// dgun zla gsum la shar du bltas la brko// dpyid zla gsum la lho ru bltas la brko// dbyar zla gsum la nub tu bltas la brko ste lto bar bsams na/ mgo dang rgyab dang 'phong bor ba'o// sa'i ro lnga la sogs pa bsal zhing yang ngo // dri zhim po dang sa bsres pa'am/ dri zhim po dang chu bsres pa la hUM bzlas pas bkang la 'thas par bcags la/ lag mthil ltar mnyam pa'i steng du gzhal yas khang rgyan dang bcas pa bsam/ me tog phreng ba la sogs pa'i rgyan mang po dgong // gtso bo'i bzlas pa byas pa'i sman dang 'bru dang rin po che dbus su gzhag go// zug rngu'i nyes pa thams cad ni// gal te dbyung bar mi nus na// lag pa brdab ste sngags 'di bzlas// dngos grub chen po thob par 'gyur// khang chen brag phug ba lang lhas// lha khang la sogs 'bab chu 'gram lngar sbyang mi dgos/ rang gtso bor bsgom zhing khro bo'i sngags kyis bgegs bskrad chu dang yungs kar thal ba la bzlas te ba'i rnam lngas byug cing dri'i chab kyis gtor/ khro bo'i gsang sngags lan bdun bzlas pa'i sman dang rin chen dbus su gzhug // sa dag par byed pa'i cho ga'o// // de nas rnam dag mos pa yis// nang gi khrus kyis dag par bya'o// dang po sngags pa bdag gi ngag // dag par 'dod pas 'di ltar bsam// lce la paM las skyes pa yi// pad+ma 'dab gcig bskyed bya ste// de steng yi ge a las ni// bskyed pa zla ba'i dkyil 'khor du// hUM las rdo rje rtse lngar bskyed// rdo rje lce steng thim byas nas// rdo rje lce zhes bya ba ste// sngags bzlas mthu dang ldan par 'gyur// lag gnyis mthil du zla gnyis bsam// de yang yi ge a las so// hUM las rdo rje rtse lngar bskyed// shin tu dkar ba lag pa la// thim pas rdo rje lag par bshad// phyag rgya gang yin bcing bar bya// rdor dril g.yon blangs lag bzhag ste// rdo rje snying rje byang chub sems// dril bu stong pa'i bdag tu brtag // de ltar bdag gis bsgom byas la// spyi bor dkrol te dbang bskur ro// de nas phab la phyogs bcur bsgrags// de nas lan gsum gyen 'phyar dkrol// de gnyis gcig gis gcig 'khyud de// rdo rje lan gsum gsor byas te// thugs kar brtan pa spyan drang pa// dril bu'i sgras ni dgyes pa bskyed// de ltar byas na nus pa bskyed// gza' skar sogs dus bzang bya ste// slob dpon rang lha'i rnal 'byor byas// dkyil 'khor dbus su 'dug nas su// sgrub pa'i rim pas bgegs bskrad de// srung ba'i 'khor lo rdzogs par bya// snying ga nas byung dkyil 'khor sprul// 'khor lo las 'phros sprul pa yis// nam mkha'i khams su khyab bsams te// de la 'di skad gsol ba gdab// phyogs bcu'i sangs rgyas dang byang chub sems dpa' rnams dang / de bzhin gshegs pa dang // rdo rje dang / rin po che dang / pad+ma dang / las kyi rigs su bzhugs pa thams cad dang / snying po dang / phyag rgya dang / gsang sngags kyi lha'i khyad par thams cad dang bcom ldan 'das kun rig rnam par snang mdzad la sogs pa'i dkyil 'khor du bcas pa khyed rnams bdag dang slob mar bcas pa la byin gyis brlab cing bsrung ba'i phyir bzhugs su gsol lo zhes bskul te/ snying ga'i zla ba'i dkyil 'khor rdo rje'i dbus su bsdus nas gcig tu gyur par bsam/ de nas rang lus lha'i nga rgyal byas la langs te mig g.yon Ta las zla ba'i dkyil 'khor gnyis pa ma las nyi ma'i dkyil 'khor 'bras bu gnyis la yi ge hUM 'bar ba'i lta bas me ltar 'bar bas rdo rje'i mig a las sna tshogs rdo rje rkang pa'i 'og tu bsam/ rdo rje gsor zhing dril bu dkrol/ rgyan cha dang ldan gtso bo'i nga rgyal bskyed/ rdo rje 'gros kyis bskor ba bya zhing dril gsil rdo rje bskor// bgegs rnams bskrad pa'i phyir ni mgo mig btud la 'di skad brjod/ slob dpon ming 'di zhes bya bas slob ma che ge mo zhig rdzogs pa'i byang chub rdzogs par bya ba'i phyir dang / mtha' yas pa'i sems can thams cad bla na med pa'i ye shes thob par bya ba'i phyir sa phyogs 'dir dkyil 'khor gyi rgyal po ro bsreg hom gyi dkyil 'khor zhes bya ba 'dri yis lha dang / lha ma yin dang / gnod sbyin dang / srin po dang / yi dags dang / sha za dang / brjod byed dang / 'byung po dang / mkha' 'gro ma dang / rnon po dang / nam mkha'i lding dang / mi'am ci dang // rig sngags 'chang ba grub pa rgan po dang / rgan mo dang / 'khor dang g.yog tu bcas pa gang dag 'khod pa rnams dengs shig // de ltar phyag na rdo rje'i bka' thos nas myur du dengs shig // gang dag mi 'gro bar sems pa de dag ni phyag na rdo rje hUM zhes bya ba rab tu khros pa'i bzhin 'bar ba can gyis ye shes 'bar ba rab tu rdo rje chen por 'bar bas mgo bo tshal pa brgyar 'gas par 'gyur ro// hUM zhes lan mang du brjod/ rang las sprul pa'i khro bo grangs med pa shin tu 'jigs pa phyung ste/ bgegs tshar bcad nas nam mkha' khyab par 'khyil zhing bzhugs so// g.yas brkyang la sogs pa'i stang stabs skabs 'dir bya'o// gom pa brgyad pa yang bya'o// hUM rgyun mi chad par bya'o// rdo rje dril bu bskor ro// stang stabs bya'o// de nas dbang ldan nas brtsams te skor phyogs su phur ba rnams la bzlas shing // gser gyi sa gzhi la thug pa'i bar du btab par bsam/ oM bai ro tsa na hUM/ sarba big+h+nAn u tsa ya hUM phaT/ de nas rnam par snang mdzad kyi phyag rgya bcas la/ hUM brjod cing nga rgyal bskyed de sngags kyang brjod/ de'i rnal 'byor bya ste/ nam mkha' la ni mi bskyod pa la sogs pa'i de bzhin gshegs pa thams cad kyis gang ba'i nga rgyal bskyed la/ grogs po rnams kyis dkyil 'khor bri ba'i phyir bdag nyid la gsol ba btab par bsam mo// de bzhin gshegs pa kun zhi ba// de bzhin gshegs pa kun gyi gnas// chos kun bdag med pa yi mchog // dkyil 'khor dam pa bshad du gsol// mtshan nyid thams cad yang dag rdzogs// mtshan min thams cad yang dag spangs// kun du bzang po'i sku yi mchog // dkyil 'khor dam pa bshad du gsol// zhi ba'i mchog ni chos las byung // ye shes spyod pa rnam sbyong ba// kun du bzang po gsung gi mchog // dkyil 'khor dam pa bshad du gsol// sems can kun gyi sems chen po// rang bzhin dag pa dri ma med// kun du bzang po thugs kyi mchog // dkyil 'khor dam pa bshad du gsol// de nas langs la nam mkha' khyab pa'i de bzhin gshegs pa la/ oM sarba ta thA ga ta pA da ya ban+d+ha naM ka ro mi/ zhes pas zhabs la phyag bya'o// de bzhin gshegs pa'i mtshan brgya rtsa brgyad pas bstod la/ langs la nga rgyal skyed pa 'di brjod do// bdag nyid rang bzhin rdo rje can// rdo rje sems dpa' bdag rang nyid// bdag ni sangs rgyas rgyal po che// stobs chen rdo rje can bdag yin// rnal 'byor dbang phyug rgyal po bdag // phyag na rdo rje ston bdag ste// bdag po rdo rje chen po bdag // byin gyis brlabs pa mi 'dor ro// de nas rdo rje dril bu blangs la/ oM badzra ut+tiSh+Tha/ zhes pas ji ltar sprul pa'i lha'i dkyil 'khor nam mkha' la bzhugs su gsol/ yang stang stabs g.yas brkyang la sogs pa bya'o// sa gzhi rdo rjer gyur par bsam mo// gzhal yas khang nam mkha' la dmigs la rdo rje'i mig gis bgegs med par mthong nas sgo dbye ba'i phyag rgyas sgo dbye ste/ sngags pas rdo rje rgyu'i gzugs lto ba che ba dbu bzhi pa phyag bzhi pa rdo rje dang 'khor lo dang pad+ma dang ral gri bsnams pa sku mdog ser po bsgoms te de la 'khor lo btsud la lcags kyu'i phyag rgyas bkug la/ oM badzra maN+Dal hUM badzra/ zhes pas rdo rje rgyu nyid bsgyur bas sa gzhi grub par 'gyur te de nas 'dis byin gyis brlab par byas/ oM ma hA badzra tsakra ut+tiSh+Thi bid+d+ha hUM/ de nas khu tshur gnyis bcings te// 'khor lo bzhin du bskor bar bya// 'khor lo byin gyis brlabs pa'o// de nas tsan+dan dmar po me tog dmar po dar dmar po'i rgyan dang bcas pa'i phur pa lag pa g.yon pa'i khu tshur gyis bzung la g.yas pas tho ba rgyan dang bcas pas brdung ngo // dbang ldan nas brtsams te/ oM badzra kro d+ha kI li kI la ya sarba big+h+nAn hUM phaT/ phur pa gdab pa'i sngags so// oM badzra mung+ga ra A ko Ta ya hUM tho ba'i sngags so// de nas rtse gsum pa'i phyag rgyas bgegs bskrad/ oM AHhUM/ gsum gyis phyi rol du 'khor lo dang pad+ma dang rdo rje ra ba dang sa gzhi yang rdo rjer bsam/ 'bar ba'i phreng ba 'od dang bcas pa bsgom bgegs bskrad cing gtso bo'i sngags dang rdo rje khu tshur gyis sgo bcad par bsam mo// de nas yi ge laM las byung ba'i sa'i lha mo sku mdog ser mo bum pa lag na thogs pa rgyan thams cad dang ldan pa/ rdo rje lcags kyu la sogs pas dgug pa la sogs pa byas nas/ mchod pa bya zhing tshigs su bcad pa 'dis sta gon du bya'o// skyob pa sangs rgyas thams cad kyis// spyod pa'i tshul dang khyad par ni// sa dang pha rol phyin pa la// lha mo khyod ni dbang du 'gyur// skyob pa shAkya seng ge yis// ji ltar bdud kyi sde bcom pa// de bzhin bdag gis bdud las ni// rgyal bar bya ste dkyil 'khor bri/ sa'i lha mo dga' ba'i mdangs kyis de bzhin du gyis shig zer nas 'og tu thim mo// de nas rdo rje bsdams pa dang sngags 'dis gzung bar bya'o// oM badzra b+ha ba hUM/ zhes brjod do// oM badzra d+hi de uta tiSh+Tha/ zhes pas byin gyis brlab pa'i cho ga'o// de nas dri bzang po la sogs pas byugs la/ me tog sna tshogs pa chal bar dgram mo// dkyil 'khor du lha rnams ji ltar gnas pa'i ming brjod de maN+Dal re re bya'o// ra ba dang dra ba la sogs pas mtshams bcad nas/ rnam par snang mdzad 'khor dang bcas pa spyan drangs la zhabs bsil dang zhal bsil dang yon chab dang mchod pa brgyad dang gzhan gyis kyang mchod bstod pa bya ste nam mkha'o// bdag rang dkyil 'khor gyi dbus su 'dug nas/ sgrub thabs nas 'byung ba bzhin du bgegs bsal nas sems dpa'i skyil mo krung du 'dug la/ rnam par snang mdzad kyi rnal 'byor byas la nga rgyal bskyed de sems dag par bya zhing 'di brjod la/ der du bdag tshe 'bras bu yod// bdag ni bsod nams 'bras bur bcas// lha dang dam tshig gis mnyam par// 'gyur bar bdag ni the tshom med// byang chub sems dang sems gcig pas// mi ldog par ni bdag 'gyur te// de bzhin gshegs pa'i rigs su ni// deng bdag skye bar the tshom med// sangs rgyas thams cad spyan 'dren pas// deng bdag 'dus pa'i mchog yin no// de nas lus thams cad kyis phyag byas la sangs rgyas thams cad la gsol ba gdab par bya'o// ma lus phyogs na bzhugs pa yi// sangs rgyas thams cad dgongs su gsol// bdag ming 'di zhes bgyi ba yis// tshe 'das 'di yi don du ni// rdo rje can gyi dkyil 'khor bri// deng 'dir sangs rgyas kun gshegs te// dngos grub de ni stsal du gsol// zhes lan gsum brjod pas snga ma bzhin bsams te/ dkyil 'khor gyi steng du a las zla ba'i dkyil 'khor/ de'i steng du oM la sogs pa rang rang gi yi ge bkod la/ lha 'khor dang bcas pa so so'i gnas su bzhugs par bsam mo// de'i 'og tu nam mkha'i ye shes sems dpa' 'khor dang bcas pa dgug pa dang gzhug pa dang bcing ba dang dbang du byas te/ dam tshig sems dpa' dang gcig tu bya'o// de nas zhabs bsil zhal bsil mchod yon lha so so 'khor dang bcas pa bzhugs su gsol te dbul so so'i sngags la/ oM bai ro tsa na ar+g+haM pra tIts+tsha swA hA/ mchod yon gyi sngags so// de la sogs pa'i mchod pa lnga phul la bstod pa dang phyag bya'o// de nas gser ram dngul lam zangs las rnam par rgyal ba'i bum pa bya'o// ma 'byor na kham pa las bya'o// de nyid dngos po med par bsams la/ yi ge khaM las byung ba nag po ra ri med pa mgrin pa ring ba/ lto ba che ba mchu 'phyang ba bsgoms la/ de'i nang du hrIHlas pad+ma/ de'i steng du a las zla ba'i dkyil 'khor/ de'i steng du ma las nyi ma'i dkyil 'khor snga ma bzhin du lha'i 'khor lo bsams la de rnam par dag par gyur pa las bdud rtsi'i chus gang bar bsams te/ de nas dri chu blugs la mar dang 'o ma la sogs pa stsal/ sman lnga dang 'bru lnga dang rin po che stsal/ de yang lung las/ bya kri siM ha karni ka / ha sa ha sa de ba ste// sman sna lnga zhes bya ba ste// las rnams kun la 'di dag gzung // 'bras kyi so ba mon sran gre'u// nas dang gro dang til dang lnga// las kun la ni 'di dag shis// shel dang dngul dung byi ru mu tig ste// rin chen lnga zhes bya ba yin// sman lnga byang chub sems kyi rtags// 'bru lnga thugs kyi rang bzhin te// rin chen bde gshegs sku mdog rtags// zhes pa'o// bum pa la 'khor lo'i bdag po lnga'i mtshan ma la sogs pa lnga dang ldan par bya zhing // dkar po dmar po ser po ljang gu sngon po'i kha dog dang ldan pa'i ras kyis mgul pa bcing bar bya'o// ma 'byor na ras sar pa zhig gis spyir bcing bar bya'o// shing 'o ma can 'bras bu can gyis kha rgyan bya'o// gtso bo'i phyag rgya bstan/ yang na rdo rje sems dpa'i phyag rgya bstan/ gtso bo'i sngags brgya rtsa brgyad dam stong rtsa brgyad bzlas so// yang na oM badzra u da ka Tha hUM/ zhes bzlas la gzhag go// me tog dkar po chal par bkram pa ras bting pa'i steng du gzhag go// de nas mchod yon chu dang bcas pa la sogs pa bshams la/ mchod pa chen po'i zhag bar du nyin re la lan gsum du ting nge 'dzin dang mchod pa dang bzlas pa bya'o// bzlas pa ni bskyed pa la'o// de nas zhu bar bya'o// de nas mchod pa'i dus su dkyil 'khor bskor la/ dang por dbus su de nas so so'i gnas su gzhag go// bum pa'i grangs lha grangs ji tsam yod pa de tsam mo// ma 'byor na bcu drug las nyung bar mi bya'o// de nas las thams cad pa'i bum pa la bgegs bskrad pa'i bsngags bzlas te sna tshogs rdo rjes mtshan pa la mchod pa byas te/ phyi rol du byang shar mtshams su gzhag par bya'o// 'di skad du gsol ba gdab par bya ste/ khyed kyis dkyil 'khor ma rdzogs bar du bgegs mi srun pa rnams su srung du gsol lo// bum pa sta gon gyi cho ga'o// // de nas phyi rol du song la rnam par snang mdzad kyi rnal 'byor du gnas la/ phyogs skyong gi gtor ma btang ngo // grub na zhi ba'i sbyin sreg bya'o// de nas slar dkyil 'khor gyi sar zhugs nas snga ma'i ting nge 'dzin la gnas nas lce byin gyis brlab ste/ oM pad+ma sa ra swa ti a pa ra ha ya sho d+hA ya hUM ra d+hi/ des lce byin gyis brlabs nas lag tu bdug spos thogs la phus mo sa la btsugs nas 'di skad gsol ba gdab po// rnam par snang mdzad bcom ldan 'das/ rig sngags rgyal la phyag 'tshal lo// bdag la brtse bar gyur nas su// tshe 'das 'di la brtse ba dang // khyed rnams la yang mchod pa'i phyir// ngas ni dkyil 'khor bri bar 'tshal/ bcom ldan bdag ni gus pa la// de bas gnang bar mdzad par rigs// sangs rgyas 'jig rten mgon brtse dang // byang chub sems dpa' dgra bcom dang // gsang ba'i lha gzhan gang lhags dang // 'jig rten skyong ba'i lha rnams dang // gang yang 'byung po mthu chen dang // gang du lha yi spyan mnga' ba'i// sems can bstan la dga' ba rnams// bdag ming 'di la dgongs su gsol// bdag ming 'di zhes bgyi ba yis// sang ni dkyil 'khor bzang po'i ming // 'di zhes bgyi ba ci nus kyis// cho ga bzhin du 'dri lags na// bdag dang slob mar bcas pa la// tshogs pa thams cad dkyil 'khor du/ byin gyis rlob par mdzad du gsol// ye shes 'bar ba'i bsreg khang 'dir// tshe 'das sdig pa sbyang ba'i phyir// 'bras bu rdzogs pa'i sangs rgyas rnams// dam tshig rdzogs par mdzad 'tshal gyi// sta gon la ni gnas par mdzod// sems dpa' chen po phal rnams kyang // gtso bo'i dam tshig rjes dgongs te// ye shes 'bar ba'i bsreg khang 'dir// tshul bzhin du ni spyan 'dren gyis// sta gon la ni gnas par mdzod// sder bcas lha klu mthu chen rnams// sngon gyi rgyal ba'i bka' bzhin du// phyogs dang mtshams su spyan 'dren gyis// sta gon la ni gnas par mdzod// rgyu drug 'khor ba'i sems can rnams// ye shes 'bar ba'i bsreg khang 'dir// sbyin pa rgya chen gtong lags kyis// sta gon la ni gnas par mdzod// sngags mkhan dam tshig rdzogs pa dang // rdzas dang cho ga ma nyams par// tshul bzhin du ni gsal lags kyis// sta gon la ni gnas par mdzod// ces pa lan gsum gus pa dang bcas par brjod/ de nas sems dag pa nas bstod pa dang phyag bya ste phyi rol du byung nas slob ma sta gon la gnas par bya ste/ dang por lus bkru ba dag pa dang // gtsang ma bgos la snyim pa me tog gis bkang nas slob dpon la phyag byas la gsol ba gdab par bya'o// dga' chen khyod ni bdag ston pas// slob dpon khyod ni dgongs su gsol// byang chub chen po'i tshul bstan pa// mgon po chen po bdag 'tshal lo// byang chub sems kyang bdag la stsol// sangs rgyas chos dang dge 'dun te// skyabs gsum dag ni bdag la stsol// thar pa chen po'i grong mchog tu// mgon po bdag ni 'jug par bgyid// de skad lan gsum brjod do// de nas slob dpon gyis slob ma mtshan nyid dang ldan pa la 'di skad brjod do// khyod ni tshul chen snod yin gyi// bu tshur theg pa chen po yi// gsang sngags spyod tshul cho ga ni// khyed la yang dag bstan par bya// rdzogs pa'i sangs rgyas gang 'das dang // de bzhin gang dag ma byon pa// da ltar byung ba'i mgon po rnams// 'gro la phan phyir bzhugs pa dag // de dag kun gyi gsang sngags kyi// cho ga bzang po 'di mkhyen nas// dpa' bo byang chub shing drung du// thams cad mkhyen pa bla med brnyes// gsang sngags sbyor ba mnyam med de// shAkya seng ge skyob pa yis// bdud sde shin tu mi bzad pa// dbung chen dag kyang de yis bcom// de bas kun mkhyen thob bya'i phyir// bu yis blo gros 'di gyis shig // rtog pa mang po legs par bsdus nas su// shin tu bsam pa bzang pos mnyan par gyis// brjed ngas blo la rdo rje sems dpa' sogs// bde bar gshegs pa rnams kyis byin mi rlob// de nas sdig pa bshags pa la sogs pa byed du bcug ste// bdag gis sdig pa bgyis pa dang // bgyid du stsal dang yi rang ba// sangs rgyas spyan sngar mchis nas ni// de dag thams cad bshags par bgyi// sangs rgyas byang chub sems dpa' dang // rang rgyal dgra bcom 'gro rnams kyi// sgom dang bzlas brjod bsod nams tshogs// de la bdag ni yi rang ngo // sems bskyed mngon par sangs rgyas dang // chos kyi 'khor lo bskor ba dang // byang chub sems dpa'i tshogs spyod la// de la bdag ni skyabs su mchi// sangs rgyas rang byung ji lta bar// skal ldan byang chub sems dpa' yis// byang chub sems ni bskyed pa ltar// de ring nyid du sems bskyed do// mgon po bdag la dgongs su gsol// ma lus bzhugs pa'i sangs rgyas rnams// dus 'di nas ni sangs rgyas bar// bla med bdag la gzigs su gsol// sangs rgyas chos dang dge 'dun te// bla na med pa'i dkon mchog gsum// de nyid bdag la dgongs su gsol// sangs rgyas rnal 'byor sdom pa la// sdom pa yi ni tshul khrims dang // dge ba'i chos ni sdud pa dang // sems can don byed tshul khrims gsum// yang dag nyid du gzung bar bgyi// sangs rgyas chos dang dge 'dun te// bla na med pa'i dkon mchog gsum// nam du yang ni mi gtong ngo // rdo rje rigs mchog chen po la// rdo rje dril bu phyag rgya yang // yang dag nyid du gzung bar bgyi// slob dpon dag kyang gzung bar bgyi// rin chen rigs mchog chen po yi// dam tshig yid du 'ong ba la// nyin re zhing ni lan drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs mchog dag pa la// phyi nang gsang ba theg pa gsum// dam pa'i chos kyang ma lus gzung // las kyi rigs mchog chen po yi// sdom pa thams cad ldan par ni// yang dag nyid du gzung bar bgyi// mchod pa'i las kyang ci nus bgyi// sems can kun gyi don gyi phyir// bdag gis sdom pa ma lus bzung // ma grol ba ni dgrol bar bgyi// ma bsgal ba ni bsgral bar bgyi// dbugs ma phyin rnams dbugs phyung bgyi// sems can mya ngan 'das la dgod// bdag gi dge ba'i las rnams 'di dag gis// 'jig rten mi ring sangs rgyas myur bsgrubs nas// sems can 'khor ba'i rgya mtshor bying ba rnams// bla med byang chub nyid du bsgral bar bgyi// de nas gson po la byed na so shing sbyin pa'am/ mchod pa bya ba dang / so shing bor la pra brtag pa dang / dri chus kha lag bkru zhing 'thor 'thung bya ba dang / slob ma sems dga' ba'i phyir chos bstan par bya'o// de nas rtsa ba'i sngags bzlas pa'i ku sha stan dang sngas byed du gzhug // de nas yi ge brgya pas brtan par byas pa'i srung skud dbung ba g.yon par gdags/ de nas bzhin bzang longs shig // sang gi nyin mo khyed rnams kyis// thar pa chen po'i rang bzhin gyi// grong khyer chen po mthong 'gyur gyi// yang mchod pa lnga byas te gtor ma gtang yang na ni dkyil 'khor la phyi nang gi mchod pa rgyas par bya'o// gnas de nyid du ku sha'i stan la seng ge'i nyal stabs su rmi lam blta ba'i phyir mi smra bar bsam gtan gyis nyal bar bya'o// nang bar gab sbas med par rmi lam bstan par bya'o// bzang na rjes su yi rang bar bya'o// dngos grub 'os pa bstan par bya'o// ngan na ba'i rnam lnga la khro bo'i sngags bzlas la 'thung du gzhug srung ba bya'o// grub na drag po'i sbyin sreg bya'o// de nas slob dpon lha'i rnal 'byor dang ldan pas snga ma bzhin du phur bu dang ra ba dang dra ba dang / phyogs bcing bar bya'o// de nas yi ge suM las ri rab bskyed/ de'i steng du bdag nyid rnam par snang mdzad chen po bsgoms te/ de nas sprul pa byung bas srad bu 'dzin par bsams la/ de yang lung las/ nges par dkyil 'khor bya ba ni/ su zhig gis ni bya bar nus// lha yi rnal 'byor rang gnas na// dkyil 'khor 'grub par 'gyur zhing zhes 'byung ngo // de nas dkyil 'khor thig gdab par bya'o// las thams cad pa'i bum pas bsang gtor bya'o// glu la sogs pa mchod pa rgyas par bya'o// nam mkha'i dkyil 'khor du bya'o// de nas slob dpon gyis dkyil 'khor gyi dbus su 'dug la/ srad bu so sor phyogs bzhir slob ma bzhis 'then la/ dkar po sngon po ser po dmar po ljang gu rnams la/ oM hUM trAM hrIHkhaM/ zhes pa'i yi ge bsams pas/ rnam par snang mdzad la sogs par gyur par bsgom/ mig g.yas g.yon gnyis la nyi ma dang zla ba bsams te/ oM dIp+ta dr-iSh+Tha aM ku sha dzaH// zhes pa bzlas pas/ lcags kyu 'dra ba'i 'od zer gyi sprin byung nas rnam par snang mdzad la sogs pa bskul te ye shes kyi spyan gyis gzigs nas gnas pa la/ 'di skad ces gsol ba gdab par bya'o// lha tshogs ma lus pa la gsol ba btab la/ zhabs la kye ma bcom ldan 'das kyis dkyil 'khor thig gdab pa'i rdo rje srad bu stsal du gsol/ de nas ye shes spyan gyis gzigs nas/ rnam par snang mdzad la sogs pa'i thugs ka nas byung ste/ lcags kyu 'dra ba'i tshul gyis rang gi lag tu 'ong bar bsam mo// rnam par snang mdzad mdun du dmigs la/ oM dzi na dzika swA hA/ zhes brjod la bsgril bar bya'o// de nas tsan+dan bzang po la sogs pas legs par bskus pa'i gser gyi snod la sogs par legs par bzhag la/ me tog la sogs pas yang dag par mchod de rdo rje mig byas la/ rdo rje khu tshur gyis bzung la 'di skad gsol ba gdab po// sangs rgyas kyi zhing mtha' yas pa na bzhugs pa'i bcom ldan 'das thub pa'i dbang po sems can rnams kyi don mdzad cing // sems can rnams la phan pa dang bde ba mdzad pa/ zhal zla ba 'dra bas bsil bar mdzad pa rnams dgongs su gsol lo// deng sems can gyi don la bab kyis bdag la mthu gtong ba dang byin gyis brlab tu gsol lo// dgongs shig rgyal ba thub dbang ji snyed cig // dpag med zhing na bzhugs pa thams cad kyis// dkyil 'khor 'di la byin gyis brlabs pa dang / di ring bdag la btang pa'i dus la bab/ de nas oM badzra sa ma ya sU traM mA ti kra ma hUM/ zhes brgya rtsa brgyad bzlas par bya'o// yang na oM AHhUM/ zhes brgya rtsa brgyad bzlas par bya'o// dkyil 'khor dri bzang pos byugs pa'i phyi rol 'khor bar me tog bkram nas/ de nas nam mkha' la bzhugs pa'i dkyil 'khor la rdzas ci 'byor pa'i mchod pa dang / sgeg mo la sogs pa phyi nang gi mchod pa dang / glu dang rol mo la sogs pa ci nus pas mchod nas thig gdab par bya'o// de la rim pa ni 'di lta ste/ bdag nyid rnam par snang mdzad kyi rnal 'byor du byas te dzi na dzika / ces bya ba ci nus su brjod nas/ rnam par snang mdzad du gyur pa'i snying ga nas grogs po sprul nas/ byin gyis brlabs pa/ dbang bskur pa byas te mdun du blta bar byas nas phan tshun rdo rje gnyis bcings la/ tshon sna lnga'i skud pa dang po dkyil 'khor nyis 'gyur gyi tshad/ sboms su sgo'i nyi shu'i tshad rdo rje khu tshur g.yon pas blangs la bzung la/ phyogs thams cad mnyam pa nyid du dmigs la/ dzaHdzaHdzaHlan gsum brjod la/ lag pa g.yas pas blangs te grogs po'i lag tu gtad do// grogs po rkang pa mdun du bsnur nas g.yon pa'i rdo rje khu tshur gyis/ dzaHdzaHdzaHgsum brjod nas blangs te/ slob dpon nub tu 'dug nas shar du blta ba dang / de bzhin du lhor 'dug la byang du kha bltas la gnam thig gdab par bya'o// oM badzra sa ma ya sU traM mA ti kra ma hUM/ zhes gnyis kas brjod par bya'o// de nas thig gnyis pa snga ma ji lta ba bzhin du gdab par bya'o// slob dpon dang slob ma gnyis ka g.yas su bskor ba bya'o// de nas me'i phyogs su 'dug la byang du bltas la shar gyi thig gdab bo// rlung gi phyogs su 'dug la lhor bltas te nub ngos gdab bo// de nyid las shar du bltas te byang ngos gdab bo// yang me'i phyogs su 'dug la nub tu bltas te lho ngos gdab bo// de bzhin du 'dug la rlung phyogs su bre bar bya'o// yang bden bral du 'dug la dbang ldan du bre bar bya'o// cha bzhir bsgos nas gnyis la brgyad// nang gi dkyil 'khor bya bar gsungs// lhag ma bzhi la brgyad byas pa// phyi yi dkyil 'khor sa yin no// brgyad drug po la bzhi bzhir bsgo// de ltar thig ni btab nas ni// phyogs su bltas te lhag chad bskang // thig skud chad na bla ma 'chi// ring thung khyer nan bar 'gyur// phyogs 'khrul slob ma myos par 'gyur// de bas thams cad nan tan du// thig skud la ni 'bad par bya'o// de nas nang du zhugs nas nang gi rim pa dbye bar bya ste de yang rgyud las/ hom khung tham bar ma mchog // khru gang khru do khru bzhi pa// zlum po nyid du byas nas su// de yi sha dang rus pa dang // skra dang sen mo la sogs pa// sbyin sreg byas na ngan pa'i las// kun las rnam par thar bar 'gyur// zhes pa ni zhi ba'i dbang du byas pa'o// // spyi'i dbang du byas te gsungs pa/ chung ngu bar ma brgyad cu gnyis// mchog la bcu drug nyi shu bzhir// zhi la sogs pa'i stegs bu'o// de la thab khung brko ba yang rgyud las/ de yi dbus su brko ba ni// legs par brtags te phyed kyi tshad// mu khyud sor bzhi sor brgyad dam// bcu drug dag tu bya ba yin// 'byung ba ltar brtag de ni spyir ro// ro'i hom gyi dbang du byas nas rtsa ba'i rgyud las/ khru bzhi pa yi tshad du ni// cho ga bzhin du khung brkos te// rdo rje mtha' ma bskor ba yi// zhes gsungs te 'di'i dgongs pa 'di yin te/ stegs bu khru rab 'bring tha mas dbye ste khru bcu gnyis pa la me thab kho ra khor yug tu khru zlum po zabs su khru do pa cig byas te/ mu ran 'phang dang zheng du sor bzhi pas bskor/ lci bas skyang nul legs par byas/ sa dkar pos bsku zhing dris byug de yang dang po khru do pa/ tshangs thig g.yas g.yon nas khru re re la bskor/ de nas sor bzhi la bskor/ de nas sor bcu bzhi la bskor/ de nas snam bu las nang du cha chung du bskor/ de nas snam bu gnyis su bya/ de nas sgo rgyan dang bcas pa phyi rol nas blangs la/ cha chen bzhi cha dang bcas pa las bskor/ de nas phur pa gdon/ de nas ye shes kyi thig skud kyang snga ma bzhin du mchod la gshegs su gsol bar bya'o// de nas shing brtsig pa yang mchod rten dang 'dra bar brtsig ste/ sa dkar po las byas pa'i pha gu dri zhim pos bsgos pa/ chur mtho do ba zheng du sor bcu bzhi pas rim pa brgyad skar khung brgyad pa brtsig // rang gi sngags btab pa'i ba lcis zhal zhal bya/ sa dkar pos byug // ka ba bzhis mdzes par bteg // de'i steng du bsreg shing khru drug pa lha'i grangs dang mthun pa la rtsa ba'i sngags dang / rang gi sngags bzlas pa'am bris la rtsig pa rim pa gsum dang lus khang bzhir bya'o// shing dri bzang po las bya'o// dris byug go// ro'i dum pa phrag non du brtsig go// de yang rdo rje gtsug tor gyi rgyud las// ro sreg dkyil 'khor khru bcu gnyis// thab khung khru do khru de thabs// zlum po sor bzhi sor bzhis bskor// 'phang dang zheng yang de dang 'dra// de yi phyi rol sor bcu bzhi// sa dkar dris bsgos phag pas brtsig // 'khor lo rdo rje rang gru bzhi// bar khyams gnyis la sgo nang bcas// rta babs them skas mdzes pas brgyan/ sngags btang shing ni rim pa gsum// brtsigs te mchod rten tshul du brtsig // bshad pa'i rgyud las byung ngo // gang dag snam bu lngar 'dod pa yang dang po sgo snam/ gnyis pa byang chub sems dpa' dang // nyan thos rang rgyal gsum pa la// khro bo brgyad ni bzhi pa la// phyi yi rdo rje rigs rnams kyi// phyag rgya rnams ni phyi rol bri// gza' dang skar ma'i mtshan ma dang // de ltar 'jig rten skyong ba rnams// snam bu lnga pa bdag po bzhi po bkod// ces zer ba yang ma bkag ste/ bshad pa'i rgyud na mi 'dug go// de nas shing la ngan song sbyong ba'i sngags kyis btab ste brtsig // ro la ngan song sbyong ba'i sngags kyis mang du btab ste/ bye ma'am yungs kar la bzlas shing gtor nas bum pa'i chus tshul bzhin du bkrus te/ ga pur dang / gur gum la sogs pa'i dri rnams la ngan song sbyong ba'i sngags kyis btab ste ro la byug // gur gum gyis sngags bco brgyad rim gyis bris nas gdags te/ oM sarba bid A wa ra Na bi sho d+ha ya ha na hUM/ gtsug phud la'o// oM sarba bid hUM/ oM sarba bid phaT/ oM sarba bid A/ oM sarba bita tra Ta/ oM sarba bid oM// oM sarba bti swa/ oM sarba bid hUM/ oM sarba bid tra tha/ oM sha / oM b+ha/ dpral ba mdzod spu rna ba gnyis// dpung gnyis sna dang rked pa dang // pus gnyis po la gnyis long bu gnyis// mig gnyis gsang ba'i dbang por gdags// yang na de bzhin du yid kyis sngags rnams dgod do// de dag gi 'od zer gyis sgrib pa sbyang bar bsam mo// ngan song sbyong pa'i phyag rgya bcings la sarba bid kyi sngags bzlas te/ snying ga dang lkog ma dang spyi bor gtugs pas/ lus ngag yid gsum gyi sgrib pa sbyang bar bsam mo// de nas ro la ngan song sbyong ba'i sngags btang pa'i gos kyis g.yogs nas rgyan rnams kyis bklubs te/ me tog gi phreng ba gdags shing // sngags kyis btab pa'i bdug pas bdugs la thab kyi dbus su stan dang bcas par bzhag ste/ kha nub tu bstan te bdag nyid kha shar phyogs su bltas te las bya'o// de yang rgyud las rang gi sngags kyis btab pa'i shing // khung bu'i nang du gzhug par bya// ro la sngags kyis btab nas kyang // chu mchog dag gis bkrus nas ni// bzlas pa'i dri yis byug par bya// gos dang rgyan gyis bklubs nas kyang // sngags kyis btab pa'i bdug pas bdug // me tog phreng la sogs pas mchod// snying ga lkog ma kha phyogs su// sarba bid kyi byin gyis brlab// de ltar gzhan du ye shes sngags// mchog tu yi ge rnams gzhag go// de nas ngan song sbyong pa'i phyir// stan dang bcas pa de dbus su// gzhag pa nyid du bya ba yin// zhes 'byung ngo // de nas mchod pa yang snga ma ye shes kyi skud pa yig 'bru ji ltar bkod pa de bzhin du 'dir sa tshon la yang bsam par bya ste/ sa tshon la bye brag tu cho ga'i rim pa bstan pa 'di'o// oM badzra tsi tras ma ya hUM/ sngags 'di lan bdun bzlas te/ de nas sa tshon la 'bar ba'i lta bas blta'o// mthar yi ge hrIHdang pad+ma'i phyag rgyas sbyor bar bya'o// de nas tshon rtsi bzang por bya ba'i phyir bden pa'i byin rlabs bya ste/ bden pa gang gis sangs rgyas rnams sems can la chags pas chags par mdzad pa'i bden pa des tshon rnams 'bar bar gyur cig ces bya'o// de nas gtso bo'i sngags brgya rtsa brgyad bzlas te/ de'i 'og tu rdo rje dril bu blangs te dkrol zhing bkra shis pa'i dbyangs brjod/ de nas mya ngan las 'das pa'i bsam pa btang // 'gro ba'i don la dmigs la/ oM badzra tsi tra/ zhes bya ba'i sngags brjod cing // rdo rje khu tshur g.yon pas tshon blangs la/ dbang ldan gyi phyogs su bkod de tshon dgye bar bya'o// de nas phyis ci bde bar bya'o// tshon dgye pa yang // mnyam la ma 'dres ma yo bar// bar ma chad dang g.yon mi bskor// sboms su sgo yi nyi shu'i tshad// re khA rnams kyang de tsam bya// sboms na nad rnams 'byung bar 'gyur// phras na yang ni nor zad 'gyur// yo bar gyur na mdza' bshes bral// bar du chad na mkhan slob 'chi// de bas tshon rtsi nan tan bya// ra ba'i rim pa yang rgyud las/ dkar dmar ser ljang rim pa ste// kun gyi phyi rol nag por gtang // bshad pa'i rgyud las 'byung ngo // lha dang dkyil 'khor gyi kha dog kyang rdo rje rtse mo'i rgyud las// shar sngo lho ser nub tu dmar// byang ljang dbus ni shel ltar dkar// zhes bya ba bzhin du bya/ yang na rtsa ba'i rgyud las kha dog dang rgyan ni nges pa med de sngags pa ji ltar 'dod pa ltar bya'o// ji ltar 'dri yang rung bas/ rdo rje dril bu rtag 'chang zhing // shin tu mnyam gzhag legs par bri// gsang sngags de nyid yongs bzlas shing // tshon gyis thig ni yongs su dag // gsungs so// dkyil 'khor gyi sgo gnyis pa'am gsum pa byed na/ sngags badzra be+e ga hUM/ zhes pa'am/ oM badzra zhes pa bzlas shing dkyil 'khor nam mkha' la bsams la 'jug cing dbyung bar bya'o// de ltar bris zin nas bgegs zhi bar bya ba'i phyir// khro bo'i sbyor ba byas la bgegs bsrung ba bya'o// phyag rgya dgod pa yang rgyud las/ 'khor lo dbus su bri bar bya// rigs lnga yi ni phyag rgya rnams// ji bzhin sems dpa' rnams dang ni// 'jig rten gtso la sogs pa bri// zhes gsungs so// de la me thab kyi dbus su 'khor lo rtsibs brgyad pa bya/ de'i dbus su rdo rje rtse lnga pa bri ba ni phrin las gzhan gyi dbang du byas pa yin/ shar du rdo rje lhor rin po che nub tu pad+ma byang du sna tshogs rdo rje tshul bzhin du dgod/ mu ran rdo rje rtse lnga ba'am rtse gsum pas bskor/ logs la me 'od bri/ nang du ling tse dgu mu ran dang bcas pa bri/ phyi'i rtsig pa'i phyi rol kyi 'khor lo rtsibs bcu drug 'bur ram thig gis phye ba la/ shar gyi 'khor lo'i rtsibs bzhi pa la/ rdo rje lcags khyu mda' gzhu rnams dgod/ lho'i 'khor lo'i rtsibs bzhi la nor bu rin po che nyi ma rgyal mtshan so'i phreng ba rnams dgod/ nub kyi 'khor lo'i rtsibs bzhi la rdo rje pad+ma ral gri 'khor lo dung ngam lce rnams dgod/ byang gi 'khor lo'i rtsibs bzhi la rdo rje kha bzhi pa dang go cha mche ba khu tshur bcangs pa rnams dgod/ de'i phyi rim gyi gru chad shar lhor smin ma 'degs pa'i tshul lam rdo rje dang pog phor dgod/ lho nub tu phreng ba dang me tog dgod/ nub byang du pi wang dang mar me dgod/ byang shar du gar byed pa'i lag pa dang yang na rdo rje dang dung phor dgod/ de'i phyi rim gyi snam bu la/ rdo rje dang rin po che dang pad+ma dang rdo rje kha bzhi pa bzhi bzhi'am gtams par shar nas brtsam la dgod/ de'i phyi rim gyi snam bu la shar du rdo rje gdengs ba dang zla ba shar lhor me thab/ lhor dbyug pa/ lho nub ral gri / nub tu zhags pa dang bum pa dang nyi ma nub byang du ba dan/ byang du be con byang shar du mdung rtse gsum pa rnams dgod/ bkra shis kyi lha mo bar bar du spel la dgod do// yang na ma bkod kyang mi 'gal sgo bzhir lcags kyu zhags pa lcags sgrog dril bu rnams dgod/ gzhan yang seng ge glang chen lda ldi do shal dril bu phreng ba rnams ci rigs dgod do// rgyan yang rgyud las/ bya dang bum pa gang ba dang // gtor ma snod rnams bkang ba dang // brgya snyed tsam du gzhag bya'am// yang na bcu drug snyed du gzhag // bza' ba dang ni bca' ba'i bshos// me tog phreng sogs de bzhin te// bla re rgyal mtshan dar la sogs// gdugs mchog rnams kyis legs par brgyan// zhes 'byung de yang dkyil 'khor du/ bum pa bya chus bkang ba rnams sman dang 'bru dang rin po che dang mgul chings dang / ldum bus brgyan pa gzhung dang mthun par byas la bcu yan chod dgod pa dang / gtor ma'i bum pa lha bshos snod gtsang ma bkang ba brgyad dam bcu drug snyed kyi bza' ba dang bca' ba dang me tog bdug pa mar me byug pa brgya'am/ stong ngam/ de las lhag ma'i mchod pa la sogs pa me tog gi phreng ba dang / rgyal mtshan dang bla re dang gdugs dang ba dan dang 'phan la sogs pas brgyan pa dang / dkyil 'khor mtha' ma me tog sil ma bkram zhing ku shas bskor/ mchod yon gyi bum pa'am gtor ma bcas pa cha gnyis bshams/ bgegs bskrad pa'i phrin las bcol bas byang shar du gzhag // sbyin sreg gi rdzas kyang nub tu gzhag // lha dgod tsam na so so'i snying po bzlas/ bum pa la sogs pa so so'i gnas su dgod/ rnam par rgyal ba'i bum pa shar sgor gzhag // phyogs bzhir ring ba'am yun thung ba ma yin par khri la klog mkhan bzhag la sangs rgyas bzhin du mchod/ mdo bzhi gdon no// tshon lhag ma bsdus la bshags pa byas la gtang // de nas shar phyogs su slob dpon gyis rdo rje dril bu de nyid dran par byas la/ dkrol bsor lce dang lag pa byin gyis brlab/ bdag med par bsgom/ de nas khro bor bsgoms te dbang bskur go bgo/ rkang pa dang mig byin gyis brlabs te rkang pa'i 'og tu hUM las rdo rje rgya gram du bsam/ mig g.yon par ma las nyi ma'i dkyil 'khor g.yas par Ta las zla ba'i dkyil 'khor dbus su hUM mthing ga bsam/ de nas nga rgyal bskyed la bstod/ de nas bskrad pa dang rgyan cha byin gyis brlabs la gdon la bden pas bsgo// de nas byang shar nas brtsams nas rtse gsum 'gros dang rgya gram 'gros/ g.yas brkyang dang g.yon brkyang la sogs pa bya'o// khro bo'i lta ba la sogs pa bya/ rdo rje 'gros kyis 'gying tshul gar stabs dang / 'jo tshul dang 'degs pa dang / rgya gram dang steg pa dang / 'phen tshul dang / dbang bskur ba dang go bgo ba dang / las kyi phyag rgya la sogs pa ma lus par bya'o// hUM rgyun ma chad par gdon no// phyogs phyogs su bstod pa bden pa bsgrags par bya'o// ra ba dang dra ba bsam/ rgyan dang bcas pa lho shar du gzhag // de nas sems dpa' 'am mnyam pa'i skyil krung du 'dug la/ yang bdag med par mos par bya/ kha lag byin gyis brlab/ hUM las khro bor bsgom/ dbang bskur ba blang go gon/ de nas rdo rje 'jigs byed nas rdo rje ri bo'i bar dang ra ba dang dra ba dang bla re dang sa gzhi'i bar du bya'o// de nas 'khor lo sprul nas de'i spyan sngar phyag byas pa dang / mchod pa nyi shus mchod pa dang / bshags pa dang / rjes su yi rang ba dang / chos kyi 'khor lo bskor bar bskul ba dang / mya ngan las mi 'da' bar gsol ba gdab pa dang / lus phul la dge ba bsngo bar bya'o// de'i spyan sngar sdom pa blang ngo // de yan chad du rim pa dang po'i bya ba rdzogs so// // 'di nas mar ni slob dpon gang dag ting nge 'dzin gsum du 'dod de de yang mi 'gal bas/ dang po gzugs brnyan gyi sbyor bas thal mo sbyar la/ oM swa b+hA wa b+hi shud+d+haHsarba d+harmAHswa b+hA wa shud+d+hou0f85haM/ de'i don mos par bya'o// de nas dkyil 'khor rgya yongs su ma chad pa/ ri rab gzi mdangs dang ldan pa'i dbus su rdo rje rin po che'i dkyil 'khor 'khor lo lta bu cha brgyad du legs par phye ba/ de'i mtha' ba chen po brgyad kyis brten pa rin po che sna tshogs 'od 'bar ba'i khang pa mthon por 'jig rten las 'das pa'i phun sum tshogs pa chen po ngo mtshar ba rnam pa sna tshogs pa'i gzhir gyur pa cig bsams la/ ji ltar bsams pa'i 'khor lo'i nang du/ seng ge dang glang po che dang rta dang rma bya dang shang shang dang zla ba dang pad+ma ni gtso bo rnams kyi'o// yang na seng ge 'ba' zhig tu bshad pa'i rgyud las 'byung ba ltar bya'o// 'khor lo so so'i gnas su zla ba dang pad+ma'o// de ru lha mo mchod pa bya ba ni rdul tshon du ji ltar bkod pa de de ltar bsam mo// de bzhin gshegs pa la sogs pa lha'i dkyil 'khor 'di dag gi/ kha dog rnam par dbye ba brtag pa ni 'di lta ste rtsa ba'i rgyud kyi dbang du byas pa ni slob dpon dang slob ma'i gdong g.yogs dang stod g.yogs dang smad dkris kyi kha dog las shes par bya ste/ de yang rtsa ba'i rgyud 'phags pa de kho na nyid bsdus pa las rigs bzhi char gyi kha dog gsungs pa/ dmar po de bzhin gshegs pa'i rigs// sngon po rdo rje'i rigs su bshad// dkar po pad+ma'i las byung yin// kha dog thams cad rin chen 'byung // zhes gsungs so// de'i rjes su bsnyags na rigs kyi bdag po yang kha dog de dang 'dra ba nyid du rig par bya'o// yang na kha dog rgyan sngags pa ji ltar 'dod pa bzhin du 'dir bsam par bya'o// ji srid du kha dog rgyan rnams ji ltar 'dod pa bzhin du bri'o zhes rtsa ba'i rgyud las gsungs pa'i phyir ro// 'dir ni rdo rje rtse mo'i dbang du byas te de las ni de bzhin gshegs pa'i rigs kyi kha dog rnam par phye ste ji skad du/ sngon po ser po de bzhin dmar// sngo bsangs de dag rigs su bshad// de bzhin rgyal ba'i rigs bzang po// kha dog dkar por rab tu grags// zhes gsungs so// yang gzhung chen po las rgyal ba 'ba' zhig gi kha dog rnam par dbye ba bshad pa ltar bya'o// de yang ji skad du/ rtag pa'i 'khor lo ser po ste// mi 'khrugs 'khor lo dkar po yin// rin chen dbang gi rab tu sngo// tshe dpag med pa dmar por bya// kha dog sna tshogs rgya chen mchog // ces gsungs so// de bas na de ltar 'dul ba'i skye bo'i dbang gis de dag gi kha dog dang dbyibs du mar snang bar 'gyur bas/ de dag gi kha dog khyad par ni so sor nges pa med par rig par bya'o// snam bu bdag po dang 'khor yang de bzhin du shes par bya'o// de nyid yon tan thams cad ldan par bsam pa ni rdul tshon gyi dbang du byas pa'i dkyil 'khor rgyal ba mchog gi ting nge 'dzin rdzogs so// // lha so so'i las sems bskyed ma thag tu chos kyi 'khor lo bskor ba byang chub sems bskyed pa la sogs pa'i las la sbyar bar bya'o// las rgyal mchog gi ting nge 'dzin rdzogs so// // de ltar bsam par byas nas spyan drang par bya ste de la rim pa 'di'o// dang por re zhig lha'i rnal 'byor ji ltar byas pa sngon du byas te rang gi snying gar sna tshogs rdo rje bsams te/ rdo rje bsdu ba'i snying po rdo rje tshig gis brjod cing // rdo rje khu tshur gnyis bsnol te dpung mgor bzhag la mdzub mo gnyis lcags kyu ltar byas la rang gi gung mo dang mthe bong gnyis kyis se gol brdab cing // ji ltar bsams pa'i de bzhin gshegs pa la sogs pa'i sems dpa' chen po rnams bsdu bar bya'o// de la 'di ni rdo rje bsdu ba'i snying po'o// oM badzra sa ma ya dzaHhUM baM hoH// zhes brjod do// de nas so so'i bya ba'i rnam par grol ba la mnyam par bzhag pas ji ltar bsams pa rnams ji ltar bsams pa'i mchod pa'i gnas kyi khor khor yug tu bzhugs par bsam mo// de nas ji ltar bsams pa'i gnas kyi shar sgor bltas te rdo rje lcags kyu sgo srung gi las kyi phyag rgya bcings la der yang lcags kyu bsams la/ oM badzra aM ku sha dzaH/ zhes bya ba'i rdo rje lcags kyu'i snying po brjod cing dgug pa'i tshul gyis bde bar gshegs pa la sogs pa rang rang gi sgor mngon par phyogs par blta'o// de nas phyag rgya de rang gi gnas su bkrol te lcags kyu de sgo nyid la gtad do// lho phyogs kyi sgor bltas la/ rdo rje zhags pa'i las kyi phyag rgya bcings la/ der zhags pa bsams la 'gugs pa'i tshul gyis bde bar gshegs pa la sogs pa sems dpa' chen po thams cad rang rang gi sgor zhugs par brtags te/ de'i snying po oM badzra pA sha hUM/ zhes pa'o// phyag rgya yang rang gi gnas nyid du dgrol lo// de'i 'og tu nub phyogs kyi sgor bltas la/ rdo rje lcags sgrog pho nya'i las kyi phyag rgya bcings la/ der lcags sgrog bsams la/ oM badzra s+pho Ta baM/ zhes bya ba yang brjod cing de dag ji srid 'dod par bzhugs par bya ba'i phyir/ ston pa'i bka' mtshan nyid rdo rje lcags sgrog gi sgrog tu gzhug // de yang rang gnas su bkrol bar bya'o// byang phyogs kyi sgor bltas te rdo rje dbab pa bran gyi phyag rgya bcings nas der yang shes rab kyi mtshan ma rdo rje dril bu bsams te/ oM badzra A be sha hoH/ zhes brjod la/ dril bu bskyod pa'i tshul gyis de rnams mnyes par byas te phyag rgya rang gi gnas su dgrol lo// rang gi khas blangs pa'i tshig kyang brjod do// de yang rgyud las/ sgo rnams kyang ni thams cad du// lcags kyu la sogs las byas nas// zhes gsungs so// de sngon du sgo dbye ba yang la 'dod do// bdag nyid chen po gang gang gis// phyag rgyas gang dang gang bcings pa// bzlas pa'i snying po'i don du ni// der ni bdag nyid bsgom par bya'o// dam tshig gi phyag rgya thams cad las rgyal ba la sa ma ya s+t+waM/ zhes brjod do// de ni phyag rgya bcing pa'i snying po yin pas phyag rgya bca' ba'i rigs kun la yang mi 'gal lo// de nas las kyi phyag rgya lha thams cad kyi bkas gzhug pa'i sa nas so so'i gnas su gzhug pa bstim pa ste gnyis su med par bya'o// de yang sngags kyi rgyud las/ las chen mchog gi phyag rgya yis// dam tshig rnams ni gzhag par bgyi// zhes gsungs so// de'i don ni lha so so'i las kyi phyag rgya bcas te so so'i snying po brjod la gnas su bstim mo// snying gar sna tshogs rdo rje bsams la sbyar bar bya'o// de nas dam tshig gi phyag rgyas gnyis su med pa de la yun ring du bsam gtan bya'o// sngags kyi rgyud las// dam tshig mchog gi phyag rgya rnams// sems ma rdo rje la sogs pas// de ltar sems dpa' chen po bsgrub// ces gsungs so// de'i don snying gar sems ma rdo rje bsams la lha so so'i dam tshig gi phyag rgya bcas la so so'i sngags kyi mjug la sa ma ya s+t+waM/ sa ma ya ho A hUM/ zhes brjod la rdo rje'i lta bas yun ring du bsam gtan bya'o// sngags shin tu gsal ba de la lha so so'i lce la rdo rje rtse lnga pa'i dbus su chos kyi phyag rgya bcas la/ so so'i chos kyi phyag rgya brjod do// phyag rgya chen po gong du bsam pa'o// de ltar phyag rgya bzhi dang ldan par byas nas bde bar gshegs pas bdag byin gyis brlab pa'o// oM sho d+ha ne sho d+ha ne sarba pA paM a na ya hUM/ ngan song 'dren pa'i sngags so// oM sarba bita sarba pA paM bi sho d+ha ne hUM phaT/ sdig pa thams cad dag par byed pa'i sngags so// oM sarba bita tra Ta hUM phaT/ ngan song thams cad dag par byed pa'o// oM badzra satwa hUM/ oM badzra rA dza dza/ oM badzra rA ga ho// oM badzra sA d+hu d+hu/ oM badzra rat+na oM// oM badzra te dza a/ oM badzra ke ru taM/ oM badzra ha sa ha/ oM badzra d+harma hri/ oM badzra tIk+Sh+Na daM/ oM badzra he tu maM/ oM badzra b+ha Sha raM/ oM badzra karma traM/ oM badzra rak+Sha haM/ oM badzra yak+Sha hUM/ oM badzra sin+d+ha baM/ oM badzra lA s+ye hUM/ oM badzra mA le traM/ oM gI ti hri/ oM badzra nirti a/ oM badzra d+hU pe hUM/ oM badzra puSh+pe traM/ oM badzra A lo ke hri/ oM badzra gan+d+he a/ oM badzra a dku sha dzaH/ oM badzra pA sha hUM/ oM badzra s+pho Ta baM/ oM badzra A be sha a/ oM badzra sarba saM skA ra pa ri sho d+ha ya ma hA ya na pa ri bA re swA hA/ de ni sngags rnams so// byams pa la sogs pa nas kun du bzang po mthar thug pa ni rig pa des bya'o// yang na bshad pa'o rgyud las 'byung ba so so'i sngags kyis bya'o// bshad pa'i rgyud las 'byung ba'i tshig 'di dag brjod do// mnyam nyid chos sku chen po la// sems can don phyir longs spyod rdzogs// thugs rjes sprul skur gshegs nas kyang // sems can dgongs pa bsgrub pa'i phyir// so so'i gnas su phyag rgyas gzhug // phyag rgya dang ni snying po brjod// de nas yang // sems can don phyir gtso bo'i gzugs// rgyal ba sras dang bcas pa rnams// sngon gyi thugs dam rjes dgongs te// dgos pa bsgrub phyir brtan par bzhugs// zhes brjod la/ phyag rgya bca' la snying po brjod// sems can dang phyir sku sprul pa// rgyal sras 'khor dang bcas pa rnams// rgyal ba grangs dang gsungs pa'o// gsungs pa'i don rnams bshad du gsol// zhes brjod do// byams pa la sogs pa'i phyag rgya chen po ni/ sku dang las dang dam tshig gi phyag rgya dang ldan pa ni phyag rgya'o// las kyi phyag rgya ni dam tshig gi phyag rgya med pa'o// dam tshig gi phyag rgya ni rdo rje dang rin po che dang pad+ma dang / rdo rje rtse nyi shu pa'o// yang na de bzhin gshegs pa'i khu tshur g.yas pa'i mtheb mdzub kyis phye ba'o// chos kyi phyag rgya ni gong gi rig pa'o// brjod pa chos kyi phyag rgya dang // bsam pa chos kyi phyag rgya'o// bsam pa dang bcas pa las kyi phyag rgya'o// bsam pa dang bcing ba dang gzung ba'i dam tshig gi phyag rgya'o// kun la sbyor na dngos grub tu 'gyur ro// phyag rgya bzhi dang bral ba ni// ldan na dgos pa thams cad 'grub// rnal 'byor pa la dngos grub med// rdo rje sems dpa' nyid kyis gsungs// de bas na 'jig rten pa la yang sku dang gsung dang thugs dang las dang rim pas sbyar ro// kun kyang phyag rgya bzhis rgyas gdab par bya'o// sku phyag rgya chen po de nas mchod pa bya ste/ de yang de dag gi mdun du sdom pa blangs te de yang // ji ltar dus gsum mgon po rnams// zhes pa nas/ sems can mya ngan las 'das dgod// ces bya ba'i bar du brjod/ de nas rang gi lha'i ting nge 'dzin dang ldan pas mchod pa byin gyis brlabs te/ gtso bo'i sngags dang sarba ka ri gang yang rung ba gdags par bya'o// de nas lha so so'i las mu dra phyag rgya dang ldan pas so so'i sngags bzlas so// de nas rdo rje sems dpa'i sngags mang du bzlas te bsang dag par bya'o// de nas mchod pa yang dri chus zhabs bsil dbul/ 'o ma dang mngar bsres pas zhal bsil/ chu gtsang ma 'ba' zhig gis 'thor 'thung bya/ de nas me tog dkar po g.yas pa'i mthe bong dang mdzub mos blangs la gzhan brkyang la dbul/ oM ni ri ti khaM swA hA/ zhes pa gong ma'i sngags so// oM sarba saM sho d+ha ni hUM/ gsum gyi sngags so// de nas mchod yon gyi snod nas/ oM bai ro tsa na ar+g+haM pra tIts+tsha ho// zhes pas dbul lo// de nas spos la sogs pa bzhi zhes bskyed de/ rgyal ba sras dang bcas pa la so so'am spyir dbul lo// oM sarba ta thA ga ta d+hA pe pU dza mi g+ha sa mu dra s+pha ra Na sa ma ye hUM/ zhes pa dang spos kyis so// oM sarba ta thA ga ta push+pe pU dza mi g+ha sa mu dra s+pha ra Na sa ma ye hUM/ zhes bya ba dang me tog gis so// oM sarba ta thA ga ta A lo ke pU dza me g+ha sa mu dra s+pha ra Na sa ma ye hUM/ zhes bya ba dang mar mes so// oM sarba ta thA ga ta gan+d+he pU dza me g+ha sa mu dra s+pha ra Na sa ma ye hUM/ zhes bya ba dang dris so// bdag gi slob dpon rtsa ba'i rgyud ltar bya bar gsungs so// oM a kA ro mu khaM sarba d+harma NAM A d+ya nut+pan+na twA ta/ ces bya ba dang bshos kyis so// de nas mtshan brgya rtsa brgyad pas bstod do// yang na lha thams cad la bstod pa so sos bstod do// nus na mchod pa bcu drug pos mchod/ de nas phyag bzhi bya ste/ 'di ltar shar phyogs nas rdo rje thal mo brkyang la lus thams cad phab ste/ oM sarba ta thA ga ta pU dzo pas+tha na ya At+ma naM ni R+YI ta yA mi/ sarba ta thA ga ta badzra satwa a d+hi tiSh+Thi swa mAM/ zhes bya ba 'dis phyag bya'o// de nas lho phyogs nas ji skad bshad pa'i rdo rje thal mo snying gar sbyar te dpral ba sa la reg par byas la/ oM sarba ta thA ga ta pU dza a b+hi She ka ya At+ma NaM ni R+yA ta ya mi/ sarba ta thA ga ta badzra rat+na e b+hi Shiny+tsa mAM zhes pas phyag bya'o// de nas nub phyogs nas ji skad bshad pa'i rdo rje thal mo spyi bor bzhag ste kha sa la reg pa dang / oM sarba ta thA ga ta pU dza pra brta na ya At+ma nAM niR+yAta yA mi/ sarba ta thA ga ta badzra d+harma bra brta yA mi/ zhes phyag bya'o// de nas byang phyogs nas de bzhin du gnas pa las rdo rje thal mo spyi bo nas phab ste snying gar sbyar la spyi bo sa la reg par bya ste/ oM sarba ta thA ga ta pU dza karma Ne At+ma nAM ni R+yA ta yA mi/ sarba ta thA ga ta badzra karma ku ru maM/ zhes bya ba 'dis phyag bya'o// de nas gsang ba'i mchod pa bya ste/ de yang sgeg mo'i las kyi phyag rgya bcas la/ oM badzra lA s+ya satwa su saM gra ha/ zhes brjod pas/ lha mo gzugs mdzes mas mchod par bya'o// yang byang chub sems kyi phan yon dran pas ba spu ldang ba la sogs pas mchod/ yang mA le'i las kyi phyag rgya bcas la/ oM badzra mA le badzra rat+na ma mut+ta raM/ zhes pas lha mo phreng ba dbu dang sku la bcing bar bya'o// yang de bzhin gshegs pa'i yon tan me tog gi phreng ba bdag dang sems can thams cad la 'byung bar gyur cig // gI ti ma'i las kyi phyag rgya bcas la/ oM badzra gI ti badzra d+harma ka rod b+ha ba/ zhes pas lha mo nyid kyis pi wang brdungs pas mchod par bsam mo// yang de bzhin gshegs pas bshad pa'i chos bdag dang sems can thams cad la 'byung bar gyur cig // nirti'i las kyi phyag rgya bcings la/ oM badzra nirti badzra karma ka rod b+ha ba/ lha mo nyid kyis gar bsgyur bas mchod par bsam mo// yang de bzhin gshegs pa thams cad kyi phrin las thams cad bdag dang sems can la 'byung bar gyur cig ces pas/ mchod pa kun kyang rdo rje sems dpa'i nga rgyal bya'o// rdo rje sems dpa' bsdus pas na/ rdo rje rin chen bla na med// rdo rje chos ni glu blangs pas// rdo rje las ni byed par 'gyur// zhes gsungs so// nus na sgrub pa'i mchod pa bya'o// las kyi phyag rgya dang ldan par bya'o// rtsa ba'i rgyud du shes par bya'o// de nas ras zung brgya la sogs pa dang bla re rnam pa sna tshogs dang ba dan dang gdugs dang rgyal mtshan dang me tog gi shing dang dri dang bdug spos dang lha bshos dang bza' ba dang bca' ba dang btung ba dang rol mo'i cha byad gar mkhan dang / dar dpyangs dang phreng ba dang sems can glang po che la sogs pa brgya'am stong ngam khri dbul bar bya'o// de thams cad la yi ge aM maM/ rdo rje sems dpa'i sngags sam me tog la sogs pa rang rang sngags kyis dbul lo// dngos grub thams cad grub par bya ba'i phyir/ rgyal ba sras dang bcas pas sems can thams cad kyi don mdzod cig ces gsol ba gdab bo// de nas phyi rol du gtor ma sbyin par bya ste de yang rgyud las/ 'bras yos bcas shing til dang bcas// 'bras chan me tog chu dang bcas// sran chan btsos shing mngar dang bcas// snum khur la sogs bza' ba rnams// de yang gtor ma la/ oM a kA ro mu khaM sarba d+harmA NAM Ad+ya nut+pan+na twA ta/ ces pa bzlas la shar phyogs nas brtsams nas gsum gsum du btang // dri dang spos dang bdug pa mchod pa thog ma dang tha ma med par sbyar bar bya'o// de yang dang por spyan drang // de nas dam tshig gi phyag rgya bstan la mchod yon dbul/ de nas dri la sogs pas legs par mchod/ de nas gtor ma dbul lo// de nas gshegs su gsol bar bya'o// phyag rgya dang sngags bshad pa'i rgyud du shes par bya'o// yang na dpung bzangs kyis zhus pa las 'byung ba'i tshigs su bcad pa/ lha dang lha min gnod sbyin lto 'phye grul// zhes bya ba la sogs pas gtor ma sbyin no// de nas rang gi lha bzhin du nga rgyal bya'o yi ge brgya pa gdon no// de ni sems dpa' rnams kyis byin gyis brlab bo// de nas de bzhin gshegs pa thams cad la phyag byas la/ bdag ming 'di zhes bgyi ba yi// rdo rje slob dpon bka' thub ches// sems can kun la phan pa'i phyir// slob ma rnams ni gzhug par bgyi'o// de nas slob ma dge bsnyen nam dge slong ngam/ theg pa 'og ma la sdom pa blangs la dbang bskur ba'am/ ro nyid de lta bus 'di skad brjod do// dga' chen khyod ni bdag ston pas// slob dpon khyod ni dgongs su gsol// byang chub chen po'i tshul bstan pa// mgon po chen po bdag 'tshal lo// byang chub sems kyang bdag la stsol// dam tshig de ni bdag la stsol// sdom pa rnams kyang bdag la stsol// de nas slob ma la rdo rje srung ba dang bzlas pa'i stod g.yogs dang / rdo rje gnod sbyin la sogs pa'i rdo rje lcags kyu la sogs pa bzlas pa'i gdong g.yogs bcings la phyag bzhi byed du gzhug go// de nas slob dpon gyis chos bshad go bgo ba sdom bshags rjes su yi rang skyabs byed gsol ba yang byas la yang 'di skad brjod par bya'o// gtso bo bdag la sdom pa stsol// thub pa'i nyi ma ma lus pa// sangs rgyas rnams kyang bdag la dgongs// bdag ming 'di zhes bgyi ba yis// slob dpon dpang du gnas pa la// sangs rgyas rol mo las byung ba'i// mi ldog pa yi 'khor lo 'byor// thar pa'i rang bzhin grong khyer che// gsang ba chen por 'jug par bgyi// gsang ba thams cad bsdus par ni// slob dpon chen po bdag 'jug mdzod// mi ldog pa yi dbang bskur ba// skal ba chen po bdag la stsol// mtshan rnams kun gyis rgyas btab cing // dpe byad rnams dang yang dag ldan// sangs rgyas kun gyi yid 'ong ba// slob dpon chen po bdag la stsol// dbang bskur chen po rmad byung ba// sems can kun gyi don gyi phyir// bdag ni rtag tu slob dpon 'gyur// slob dpon chen po bdag la stsol// de nas slob dpon gyis rigs thams cad la gsol ba gdab par bya ste/ che ge mo zhes 'di nyid ni// byang chub sems ni yongs 'dzin pa// dam tshig mchog tu gsang ba pa// 'khor lo 'dir yang 'jug par 'tshal// de nas yang slob dpon gyis 'di skad brjod par bya ste/ gsang ba chen po rigs dag pa'i// gsang ba yongs su 'dzin par ni// bdag nyid chen po khyod 'dod dam// des kyang 'tshal zhes brjod par bya// yang slob dpon gyis 'di skad ces brjod par bya ste/ sangs rgyas chos dang dge 'dun te// dkon mchog gsum la skyabs su song // 'di ni sangs rgyas rigs dag pa'i// dam tshig 'da' bar dka' ba'o// rdo rje dril bu phyag rgya dag // blo chen khyod kyis gzung bar gyis// byang chub sems gang de rdo rje// shes rab dril bu zhes bshad do// slob dpon dag kyang gzung bar bya'o// bla ma sangs rgyas kun dang mnyam// 'di ni rdo rje rigs dag pa'i// sdom pa dam tshig yin par gsungs// rin chen rigs mchog chen po la// nyin dang mtshan mo lan gsum du// zang zing mi 'jigs chos dang byams// sbyin pa rnams bzhi rab tu sbyin// phyi nang gsang ba theg pa gsum// dam chos khyod ni gzung bar bya// 'di ni pad+ma'i rigs dag pa'i// dam tshig sdom pa yin par gsungs// las kyi rigs mchog chen po la// sdom pa thams cad ldan par ni// yang dag nyid du gzung bar bgyi// mchod pa'i las kyang ci nus bgyi// gzhan yang bcu bzhi 'di dag ni// phas pham par ni rab tu bshad// sbang zhing dor bar mi bya ste// rtsa ba'i ltung bar shes par bya// nyin dang mtshan mo lan gsum du// nyin re zhing ni bzla bar bya// gang tshe nyams na rnal 'byor pa// kha na ma tho sbom por 'gyur// khyod kyis srog chags gsad mi bya// ma byin par yang mi blang ngo // 'dod pa log par mi spyod do// brdzun du smra bar mi bya'o// phung khrol kun gyi rtsa ba yi// chang ni rnam par spang bar bya// sems can gdul phyir ma gtogs par// bya ba ma yin thams cad spang // dam pa nye bar bsten bya zhing // rnal 'byor pa rnams bsnyen bkur bya// lus kyi las ni rnam gsum dang // ngag gi rnam pa bzhi rnams dang // yid kyi rnam pa gsum rnams ni// ci nus par ni rjes su sbyang // theg pa dman la 'dod mi bya// sems can don la rgyab phyogs min// 'khor ba dag kyang yongs mi spang // rtag tu mya ngan 'da' mi chags// lha dang lha min gsang ba pa// khyod kyis brnyas par mi bya zhing // phyag rgya mtshon cha bzhon pa dang // mtshan ma 'gong bar mi bya'o// 'di dag dam tshig yin par bshad// khyod kyis rtag tu bsrung bar bya// des kyang 'di skad ces brjod par bya ste/ slob dpon 'dir ni gnas pa la// gtso bos ji skad bka' stsal pa// de ltar bdag ni bgyid par 'tshal// ji ltar dus gsum mgon po rnams// zhes bya ba nas/ sems can mya ngan 'das la dgod// ces pa'i bar du brjod/ gang sdom pa 'dzin par mi byed pa de la ni/ deng khyod ces pa la sogs par brjod par mi bya'o// dbang mi bskur gnang ba mi sbyin 'jug pa tsam bya'o// de nas oM sarba yo ga tsit+ta ut+pA da yA mi/ zhes pa 'dis rdo rje snying gar bzhag la/ byang chub sems ni bla med pa// dam pa bdag gis bskyed nas su// de yi snying gar snying pos ni// rdo rje rab tu gzhag par bya// su ra ta sa ma ya s+t+waM ho badzra sid+d+ha ya thA su khaM/ de nas rdo rje sems dpar byin gyis brlabs la dri dang me tog la sogs pas mchod do// me tog gi phreng ba gdags gdong dris byugs la yon gyi mchog blang ngo // de nas phyi na gnas pa'i bum pa'i chus dbang bskur la sa ma ya s+t+waM/ zhes bya ba 'dis rdo rje sems ma'i phyag rgya 'ching du bcug la/ gung mo gnyis me tog gi phreng ba thogs la sa ma ya hUM/ zhes pas gzhug par bya zhing rdo rje lcags kyu la sogs pas rang gi sgo nas badzra ang+ku sha dzaH/ badzra pA sha hUM/ badzra s+pho Ta baM/ badzra A be+e sha aH/ zhes bya bas dgug pa dang / gzhug pa dang / bcing ba dang / dbang du bya'o// de nas shar sgor de bzhin du bcug la 'di skad brjod par bya'o// deng khyod de bzhin gshegs pa thams cad kyi rigs su zhugs kyis/ ngas khyod la ye shes gang gis de bzhin gshegs pa thams cad grub pa yang thob la dngos grub gzhan lta smos kyang ci dgos te/ de lta bu'i ye shes bskyed par byas la khyod kyis dkyil 'khor chen po ma mthong ba la smra bar ma byed cig khyod dam tshig nyams par gyur ta re/ de nas rdo rje slob dpon bdag nyid kyis rdo rje sems ma'i phyag rgya kha thur du bstan pa dang gyen du bstan pa bcings la/ rdo rje slob ma'i spyi bor bzhag la 'di skad ces brjod par bya'o// 'di ni khyod kyi rdo rje'i dam tshig yin gyis gal te 'ga' zhig la smras na klad pa 'gas par 'gyur ro// de nas phyag rgya de nyid dang mna'i snying po 'di lan cig bzlas te slob ma der 'thung du bcug la 'di skad ces brjod par bya'o// rdo rje sems dpa' deng khyod kyi// snying la yang dag zhugs par mdzad// gal te tshul 'di smras na ni// de ma thag tu bkas nas gshegs// badzro da da ka Tha zhes bya'o// deng nas brtsams te khyod kyi phyag na rdo rje nga yin gyis/ ngas 'di byos shig ces bsgo ba gang yin pa de bya dgos so// khyod nga la brnyas par ma byed cig // mi bde ba ma spangs par khyod dus byas nas dmyal bar ltung bar gyur ta re/ de nas yi ge a zhes bya bas bdag nyid rdo rje sems dpa' sku mdog dkar por bsam par bya'o// de'i rjes la rang gi snying gar yi ge a las rdo rje 'od zer gyi phreng ba dang ldan pa bsam par bya'o// yi ge hUM gis slob ma rdo rje sems dpa' rdul dang bral zhing shin tu dang bar bsams la/ hUM traM hri kaM/ las rdo rje dang rin po che dang pad+ma dang sna tshogs rdo rje snying ga dang dpral ba dang lce dang spyi bor bsam mo// de nas sgo dbye ba'i phyag rgyas rang dang slob ma'i snying ga dbye bar bya'o// de nas rang gi snying gar gnas pa'i rdo rje a zhes bya bas phyung la/ slob ma'i snying ga'i rdo rje'i dbus su bcug ste lus thams cad gang bar bsams la/ 'di skad brjod par bya'o// de bzhin gshegs pa thams cad kyis byin gyis rlobs la/ rdo rje sems dpa' bdag la 'bab par gyur cig ces smrar gzhug go// de nas slob dpon gyis myur du rdo rje sems ma'i phyag rgya bcings la de'i snying gar bzhag ste 'di skad brjod du gzhug go// rdo rje sems dpa' yin par grags// rdo rje ye shes bla na med// de ring nyid du 'bab par shog // badzra A be+e sha aH/ zhes pa lan bcu nas brgya'i bar du bzlas na 'bab par 'gyur ro// gal te ma bab na yang khro bo'i khu tshur bcings la/ rdo rje sems dpa'i phyag rgya dral bar bya zhing // badzra satwa a a/ zhes bya ba 'di brjod la/ rdo rje sems dpa' 'od zer dmar po 'bab pas kun du khyab par kun du gang bar bsams la/ lan brgya'i bar du bzla bar bya'o// ma bab na mi bskur mi gnang la/ gson po la ni sbyin sreg bya ba dang / gar dang nye ba'i gar dang rdo rje sems dpa' zhes bya ba dang / kye rdo rje rin chen zhes bya'o// kye rdo rje las rdo rje chos lan dang nye ba'i lan no// phyag rgya 'ching du gzhug go// de yang dang por rdo rje sems dpa'i dam tshig gi phyag rgya 'ching du gzhug go// yang nir+ya badzra/ zhes pas gar bsgyur ro// de nas gar dang nye ba'i gar la sogs pa slob dpon gyis rdo rje khu tshur nas rdo rje chos kyi bar du bya/ slob mas rdo rje sems dpa' nas rdo rje bzhad pa'i bar du bya'o// de lta bus rgyal ba sras dang bcas pa mdzad par 'gyur ro// de nas 'bab pa'i lce la rdo rje bsams la hUM tiSh+Tha badzra/ zhes brjod pas thams cad smra bar 'gyur ro// de nas pra tIts+tsha badzra ho// zhes pas phreng ba dkyil 'khor du dor bar bya'o// babs pa'i lha de 'di la grub par 'gyur ro// de nas oM pra ti gr-ih+Na s+t+waM i maM satwa ma hA ba la/ zhes pa des phreng ba de mgo la bcing bar bya'o// de nas gdong g.yogs bsal te/ rdo rje sems dpa' deng khyod kyi// mig dbye bar ni brtson par mdzad// mig ni thams cad rab 'byed la// rdo rje'i mig ni bla med pa'o// he badzra pA sh+ya/ zhes bya ba 'dis gdong g.yogs dgrol bar bya'o// de nas rdo rje lcags kyu nas brtsams te rnam par snang mdzad la thug gi bar du dkyil 'khor bstan par bya'o// tiSh+Tha badzra/ zhes dbab pa'i phyag rgyas slob ma'i snying gar dgrol lo// de nas shar phyogs kyi sgo la mngon par phyogs par zla ba'i dkyil 'khor bris la/ rang gi phyag rgyas slob ma rdo rje sems dpa' la sogs pa'i gzugs su bsams la rang gi phyag rgya chen pos zla ba'i dkyil 'khor la bzhag ste/ mchod yon bstabs te dri dang me tog la sogs pas mchod de gdugs dang rgyal mtshan dang ba dan la sogs pa dang dung dang rol mo la sogs pa'i sgra rnams kyis mchod do// de nas bkra shis kyi tshigs su bcad pa la sogs pas mngon par dga' bar bya zhing dang por re zhig chu'i dbang bskur ro// de nas phreng ba la sogs pa bcu dang / rdo rje dril bu dang rin po che bdun dang rgyud las 'byung ba ltar rim pas bskur ro// de yang rje btsun gyi rim pa nyid du shes par bya'o// bdag gis de ltar ltos pas ma bris so// dbang bskur ba'i rjes la spos la sogs pas mchod/ sgeg mo la sogs pa brgyad kyis mchod la dbang gzhan bskur bar bya'o// de nas slob dpon gyis kyang yi ge brgya pa bton la ting nge 'dzin de bzhin du gsal la/ shing la sngags kyi rgyal po mang du bzlas la ro rig pa'i me tog tu bsams la dor ba'am yang na snga ma bzhin du gdan dang bcas pa rgyan kyang rang gi lha bzhin du bsams la mchod pa'am yang na gang du yang mi bsam par bya'o// de nas nub phyogs su ku sha'i gdan la gnas te kha shar du bltas te sbyin sreg bya'o// rdzas mar khu dang mngar gsum dang yam shing lo ma can dang dri zhim pa las byas pa sor brgyad dam/ sor bzhi nyi shu rtsa bzhi'i bar dang / 'bras thug dang / mngar ba dang / 'o mar sbyar ba dang / 'bras chan dang / 'bras yos dang / sa tu ba dang / 'bru sna lnga dang / til dkar po dang / spos dang me tog dang / mar me dang dri dang bshos kun g.yas su gzhag go// zhabs bsil dang mchod yon g.yon du gzhag go// bud shing skam po gur kum gyis bsgos pa yang gzhag go// yungs kar yang bsag go// de yang rgyud las/ ga pur gur kum la sogs pa// mar dang 'o ma til bsgos la// til dang yungs kar 'bras rnams dang // dri yi chus ni legs bkang ste// 'bras chan spos dang sa tu ba// sbrang rtsi sha kar mngar ldan pa// zhes 'byung ste de nas dgang gzar dang blugs gzar dang phur bu dang tho ba dang gtor ma rnams bshad pa'i rgyud bzhin du bya'o// der mdor bstan pa/ dgang blugs tho ba phur pa rnams// zhi ba shin tu rtse mo dkar// dbyibs zlum dri yis bsgos par bya// dri zhim gzhon dang sa dkar las// skyes pa rab tu bsngags pa yin// zhes gsungs so// rang rnal 'byor pa dang ldan pas yo byad la las thams cad pa dang ngan song sbyong ba'i sngags kyis btab bo// de yang rgyud las/ brgya phrag du mar yongs bzlas pa// yam shing la yang de bzhin te// zhes gsungs so// de nas ku sha la bkra shis kyi skyil mo krung du 'dug la/ rdo rje chos kyi bzlas brjod byas pa'i chus thab kyi nye 'khor dang / yo byad thams cad bsangs nas rang gi lha'i rnal 'byor gsal bar bya ste rgyun chags pa'i me'am/ dka' thub dga' ba'i khyim nas blang pa'i me'am/ rdo rje chos kyi bzlas brjod byas pa'i chus me bsangs te/ bud shing la me sbar la las sna tshogs kyi snying po brjod cing // rlung g.yab kyis me sbar ro// de nas rang gi ting nge 'dzin gsal ba'i snying gar hUM bsams pa las hUM ngam raM las me lha bskyed de rdo rje me'i dam tshig gi phyag rgya rdo rje bcing ba bsdams par byas pa'o// dam tshig gi sngags hUM oM badzra a na la ma hA b+hU ta dz+wa la b+hasmi ku ru sarba duSh+TA na hUM phaT phaT hUM/ zhes brjod pas rdo rje me lha'i gzugs su gyur te mid pa ring ba la gzi mdangs chen po g.yas bgrang phreng // g.yon ril ba spyi blugs thogs pa thor tshugs ser po can lus po mdog dkar zhing zlum po/ me lce stong gi dkrigs shing 'od 'bar bar bsams nas/ lcags kyu la sogs pa'i las kyi phyag rgya dang ldan pas sngags brjod do// oM badzra ag+ne ang+ku sha dzaH/ pA sha hUM/ s+pho Ta baM/ g+haN+Te hoH/ dgug pa dang gzhug cing dbang du bya'o// de nas mchod yon la sogs pa sngags kyis byin la zhi ba'i mthun pa'i dgang gzar gyis mar gyi dgang blugs gsum sbyin no// de nas mngar gsum dang bsreg shing thor to mar la bsdebs pa gsum bsreg pa dang / yo byad rim pas dbul/ gung mo srin lag gsum gyis bskor zhing dbul lo// de nas bstod pa bya'o// de yang bshad pa'i rgyud las 'byung bas bstod do// drang srong chen po khyed 'bar ba nyid du bzhugs te bdag nyid ji ltar 'dod kyis sbyin sreg byed kyi bar du gnas par gyis shig // ces smras nas me lha'i gzugs de nyid me'i rang bzhin 'bar ba nyid du gyur par bsam mo// de yang rgyud las/ de nas byin za dge ba raM sbar nas// me lce stong gis dkrigs shing 'bar ba'i lus// zla dkar kun+da bzhin la zhi ba'i lus// mtha' yas pa yi gzugs kyis me bkug la// arga phul bar brtags nas de bzhin du// blo mchog ldan pa'i mdun du gzugs mchog gzhag // ces gsungs so// rdo rje sems dpa' bzlas pa'i yo byad g.yas g.yon du gzhag // dgang gzar blugs gzar dang phur pa tho ba dang gtor ma mdun du gzhag // de nas khro bo hUM las bskyed pa dang rang bzhin dang gnyis su med par byas la mchod pa'i rim pa'o// yang phrin las bcol bstod pa bya'o// de nas dkon mchog gsum spyan drang mchod pa'i rim pa yang bya bstod nas phrin las bcol gshegs su gsol/ de nas lha so so la mchod pa'i rim pa'o// de yang bshad pa'i rgyud las ji skad du/ dang por me lha nyid la gsum// de nas khro bo khams gsum la// de 'og dkon mchog gsum la dbul// de nas lha rnams re re la// zhes gsungs pas de dang mthun par dbul/ yang na me lha dang lha so so la'o// de nas khams gsum rnam par rgyal la'o// de nas me dag par byas la de'i nang du de rnams spyan drang bar bya ba dang gdan dbul ba dang zhabs bsil la sogs pa dbul ba dang sreg rdzas rim par dbul ba dang / las zhi bar bya ba'i las dang bstod pa dang gshegs su gsol ba dang phrin las bcol ba ma lus par bya'o// dkyil 'khor chen po nas spyan drang ba dang gshegs su gsol ba der bya'o// yang na rang lha'i rnal 'byor gsal bar byas la las sna tshogs pa'i snying po brjod pas me 'bar ba de nyid kyi nang du gzhal yas khang rgyan dang gdan du bcas pa bskyed la/ de'i nang du rdo rje bsdu ba dang sgor phyogs pa dang nang du dgug pa dang gzhug pa dang bcing ba dang dgyes par bya ba byas la/ de dag sku mdog dang phyag mtshan dang bzhugs pa'i tshul la sogs pa so so'i lta bas yun ring du blta zhing bsam mo// de nas so so'i dam tshig gi phyag rgya bca' so so'i sngags mjug la sa ma ya s+t+waM/ zhes brjod pas 'phags pa rnams mnyes shing dam tshig bskang bar bsam mo// de dag la yang mchod pa'i rim pa dang po zhabs bsil de nas zhal bsil te/ 'thor 'thung gis bsang mchod yon dbul/ de nas mchod pa brgyad dang nyi shu yang mi 'gal te nus na dbul/ de nas sreg rdzas rnams la lha so so'i snying po dang ngan song sbyong ba'i sngags bzlas te 'od zer dkar por gyur par bsams te bdag lha gnas rdzas la de ltar bsam mo// rdzas re re la yang oM bud+d+ha bai ro tsa na swA hA/ oM sarba durga ti pa ri sho d+ha ya swa/ oM rat+na sam+b+ha ba traM/ oM shAkya mu na ye oM sarba tra tha/ zhes pa'i ming sngags dang / sang don sngags kyi mthar shAn+tiM ku ru swA hA btags la dbul lo// de yang dang por mar mngar gsum de nas yang shing lo ma sor bzhi pa rtsa ba sor gsum pa zlum po ga bur gur gum gyis bsgos pa dang / shing zho can dang dri zhim pa las byas pa sor bzhi pa'am brgyad pa'am nyi shu rtsa lnga man chad sbom phra sngags pa'i chang pa gang ngam yang na sor brgyad pa la so ral gri 'dra ba sor gsum zlum po dbul ba rtse mo mar la bsngogs la gong ma'i rim pa bzhin dbul lo// de nas bzlas pa'i mthar ming 'di zhes bya ba'i las dang nyon mongs pa'i sgrib ba shAn+tiM ku ru swA hA/ zhes brjod do// lha'i dkyil 'khor gyi lha re re la brgya rtsa brgyad dang nyi shu rtsa gcig dang gsum las nyung bar mi dbul lo// de nas bshad pa'i rgyud las 'byung ba'i tshogs dang zhes pa glu dang phur bus gdab pa dang tho ba'i las dang gtor ma dang srid ba zhi bar byed pa'i sngags kyang nus na bya'o// ma nus na bstod pa dang phrin las bcol gshegs su gsol bar bya'o// de yang // glu dang phur bus gdab pa dang / tho ba zhi ba'i gtor ma dang // srid pa zhi byed sngags rnams ni// med na la sogs mi 'gyur ro// zhes gsungs so// yang bar du ming 'di zhes bya ba'i nyon mongs pa dang sgrib pa thams cad oM sarba pA baM da ha na badzrA ya swA hA/ zhes brjod cing til bsreg go// de nas rdzogs pa dang yang me thab bsangs la lhag chad kyi don du gtso bo la sogs pa'i lha thams cad la brgya rtsa brgyad dbul lo// yang ngan song sbyong ba'i lha la sreg rdzas nyi shu rtsa gcig phul nas tshul bzhin du gshegs su gsol de nas me lha me thab tu snang bar byas la mchod yon la sogs pa lan gsum du dbul lo// de yang rgyud las ji skad gsungs pa'i yon tan 'dod pa'i de bzhin gshegs pa la sogs pa de ltar spyan drangs la/ ar+g+ha la sogs de bzhin du/ bder gshegs gsungs pa'i mchod pa gang yin bya// de nas bsreg bya gang ste rim gyis ni// brgya la sogs te brgya rtsa brgyad du brtag // de nas sbyong ba'i sngags kyis rgyal po'am// bsreg bya nyi shu rtsa gcig rab tu brtag // de nas spyan dang yo byad lan gsum dang // arga la sogs pad+ma dkar zhal mchod// ces gsungs so// bsgrub par bya ba yang rgyud las// phyag na rdo rje pad+ma zhags pa bsnams// 'jig rten gsum las rnam par rgyal ba'i gzugs// zhabs kyis pad+mar sdig mnan cing // rgyan rnams kun ni rab rdzogs pa// rdzogs sangs rgyas kyi dbu rgyan mtho// bsams sam yang na bris kyang rung // de yi snying po de bzhin du// brgya phrag stong ngam yang na ni// bye ba'i tshad du sbyin sreg bya// de ltar sgrub pa rje btsun gyis 'chad par blta'o// de ltar mi sgrub pa rnams kyis dkyil 'khor bsdu ba mdzad de/ de'i rim pa 'di'o// sngar bskyed pa rnams gsal bar byas la/ de la mchod pa rnam pa brgyad kyis mchod la de nas ji ltar bsams shing spyan drangs pa'i lha rang gi lha la sogs pa'i dkyil 'khor dran pa'i spyod yul du byas te/ legs par byin gyis brlab pa'i phyir// bcom ldan rdo rje sems dpa' la yi ge brgya pas gsol ba gdab bo// de nas phyag rgya dgrol bar brtsams te chos kyi phyag rgya rdo rje lce las so// las kyi phyag rgya ni rdo rje khu tshur/ sems dpa' chen po dam tshig gi phyag rgya las so// thams cad ni rdo rje bcing ba las so// phyag rgya chen po ni rdo rje las so// phyag rgya chen po ni rdo rje la sogs pa'i phyag rgya zla ba'i dkyil 'khor la gnas pas so// rdo rje phyag rgya yang phyag rgya chen po sgrub pa'i snying po yi ge sgra las so// de yang zla ba las so// de yang bdag med par mos pa las so// de yang rdo rje dbab pa'i phyag rgya las so// de yang rdo rje bcings pa dral ba'i phyag rgya las so// rdo rje dral ba'i phyag rgya yang rdo rje bcing ba las so// de yang rdo rje thal mo las so// rdo rje thal mo rnam par smin pa'i lus su mos pa byas te/ bdag dang mi gnyis par gyur pa'i dam tshig sems dpar mos pa btab ste de'i snying po badzra muH/ zhes brjod cing dgrol lo// de nas oM badzra rat+na a b+hi Shiny+tsa/ zhes brjod cing snying gar rdo rje rin chen gyi dam tshig gi phyag rgya sngar bshad pa bcings la dpral bar gtugs te/ rdo rje khu tshur mdzub mo'i rtse mos mgo la bcing ba'i tshul du bya'o// de'i 'og tu sarba mu tra me+e tri ku ru ba ra ka ba tso na baM/ zhes bya ba'i snying po brjod cing snga ma bzhin du go cha bcing bar bya'o// go cha'i mtha' gnyis rna ba gnyis kyi steng du phyung ste dar sna 'phyang ba'i tshul du lag pa gnyis brkyang la gdab bo// brdab pa'i thal mo yang lag pa'i thal mo khong du sbyar ba las smad phye ba mgo mi 'byed par thal mo mnyam par brdab pa'i tshul du bya'o// oM badzra tu Sh+ya ho brjod do// de ltar phyag rgya rnams dgrol ba dang bcing ba dang mnyes par byas na rdo rje lta bur 'gyur ro// de nas de bzhin gshegs pa la sogs pa 'khor rnams ji ltar spyan drangs shing mdun du bsams pa rnams kyang rjes su dran par byas te/ yang gsang ba'i mchod pa bzhi dang / bdug pa la sogs pa brgyad kyis mchod nas/ yang mchod pa byas te phyag byas nas/ dge ba'i rtsa ba bsngo bar bya'o// de nas rdo rje sems ma'i phyag rgya bcings nas kha gyen du bstan te dgrol ba'i snying po 'di brjod do// oM tri to ba sarba satwa ar+tha sid+d+hi ra ta twa ya thA nu ga ta gats+tsha d+ha ma bud+d+ha bi Sha yaM pu na raM ga ma ya muH/ zhes pa de lta bus gshegs su gsol bar 'gyur ro// ji ltar bskyed pa'i ting nge 'dzin gyis sprul pa'i dkyil 'khor yid kyi sbyor bas rang gi lus la bcug la bsrung ba bya zhing nga rgyal bya'o// de ltar bsregs nas thal bar gyur pa dang / rdo rje bsdu ba'i sngags sam hA ra Na zhes brjod cing rus pa dang thal ba rnams bsdus nas snod gtsang mar bcug ste mchod rten gdab pa'i sa phyogs su gzhag go// de nas ga bur la sogs pa dri'i chu dang ba'i 'o ma dang / zho dang mar dang / lci ba dang / gcin dang rus pa bsres te/ ngan song sbyong ba'i sngags bzhi las gang yang rung ba'i 'bum bzlas la/ dkyil 'khor gyi lha gang yang rung ba'i gzugs su gdab pa'am yang na mchod rten du byas te mchod rten gcig nas brgya'i bar du gzhung gzhan dang mthun par gdab bo// de yang rgyud las/ de nas thal bar gyur pa dang // rdo rje bsdu ba'i sngags kyis su// cho ga bzhin du bsdu bar bya// thal ba de yang dul ba'i rdul// sngags kyis btab pa'i dri chu dang // ba skyes 'o ma la sogs lngas// sbyong ba'i sngags kyis blo ldan gyis// 'bum du bzlas pa rdzogs nas ni// ga pur dri yis bsgos pa yis// 'jim pa dang ni bsres nas kyang // gzugs su byas pa'am yang na ni// mchod rten gyi ni ltar byas la// gcig gam gnyis sam gsum mam lnga// yang na brgya rtsa brgyad du bya// zhes pa la sogs pa gsungs te de yang shi ba'i don du ngan song las thar bar bya ba'i thabs rgyud las bstan par shes par bya'o// gong ma ltar byas pa'i yon tan yang rgyud las/ de lta na ni sdig can yang // ngan song las ni thar bar 'gyur// dge ba'i chos ni bsdu ba dang // byang chub sa bon bskyed pa dang // sangs rgyas 'bras bu rgyu dang ldan// sbyin pa'i pha rol phyin par ldan// tshul khrims rgyud dang rab ldan pa// bzod pa brtson 'grus phyin bzhag dang // shes rab rnams kyi rgyur sgom pa'o// 'jig rten bsod nams lta ci smos// myur du ngan song the tshom ni// bcom par 'gyur te the tshom med// ces pa la sogs pa gsungs so// de nas a kA ro mu khaM sarba d+harmA NAM Ad+ya nut+pan+na twAta/ ces zlos shing dkyil 'khor phyis la/ dman ma la sogs pa chur dor bar bya'o// de nas phur pa yang gdon/ de nas ru ru s+phu ru dz+wa la tiSh+Tha sid+d+ha lo tsa na sarba ar+tha sA d+ha ni swA hA/ brgya rtsa brgyad bzlas pa'i 'o mas phur bu dang gzugs brnyan thams cad bkru bar bya zhing khang bu yang dag par bya'o// dkyil 'khor cho ga byas pa las// bdag gis dge ba gang bsags de'i// bde ba gnyis med dam pa de// 'jig rten kun gyis rtogs par shog // 'phags pa rdo rje gtsug tor gyi rgyud las btus pa'i dkyil 'khor gyi cho ga slob dpon d+harma kIrtis mdzad pa rdzogs so// // rgya gar gyi mkhan po A tsAR+ya d+harma pA la dang zhu chen gyi lo tsA ba dge slong dge ba'i blo gros kyis gtan la phab pa'o// 