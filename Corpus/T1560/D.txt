@##// rgya gar skad du/ Ar+yA ba lo ki te shwa ra sto tra/ bod skad du/ 'phags pa spyan ras gzigs dbang phyug gi bstod pa/ rje btsun thugs rje chen po la phyag 'tshal lo// spyan ras gzigs dbang 'jig rten mgon// 'khor ba'i 'dam gyis ma gos pas// pad+ma zla ba'i gdan dang ldan// thugs rje che la phyag 'tshal lo// skyon gyis ma gos sku mdog dkar// rdzogs sangs rgyas kyi dbu rgyan can// thugs rje'i spyan gyis 'gro la gzigs// spyan ras gzigs la phyag 'tshal lo// sangs rgyas bye brag bcu gcig zhal// rtsa ba'i zhal ni dkar po mdzes// ljang dang dmar po g.yas dang g.yon// zhi ba'i zhal la phyag 'tshal lo// dbus ljang g.yas dkar g.yon dmar zhal// dbus dmar g.yas ljang g.yon dkar zhal// spyan dkyus ring zhing zhal phra ba// 'dzum bcas bzhugs la phyag 'tshal lo// khro zhal nag po spyan gsum pa// mche gtsigs skra brdzes sma ra ser // steng zhal dmar po gtsug tor ldan// bcu gcig zhal la phyag 'tshal lo// chos nyid thugs chud thugs kar thal mo sbyar// thugs rje rgyun chad med pas phreng ba 'dzin// yi dags bkres skom sel ba'i mchog sbyin phyag // phyag g.yas 'khor lo bsnams la phyag 'tshal lo// 'khor ba'i 'dam gyis ma gos pad+ma bsnams// ril pa spyi blugs nyon mongs dri ma 'khru// thabs dang shes rab gnyis med mda' gzhu bsnams// rnam thar brgyad ldan khyed la phyag 'tshal lo// rin chen rgyan mnga' kun nas mun sel zhing // sku mdog dkar gsal ri dwags pags pa 'dzin// gzhon nu lang tsho ldan pa'i 'dzum bcas zhal// 'gro ba'i sdug bsngal sel la phyag 'tshal lo// bcom ldan blta bas mi ngoms sna tshogs sgu// thugs rje mthar phyin phyag stong 'gro rnams skyob// shes rab mthar phyin dri med spyan stong gzigs// 'jigs pa kun las skyob la skyabs su mchi// thugs rje bsil mdzad zla ba dri ma med// zhal gcig phyag bzhi sgu mdog zla ba'i 'od// skyabs sbyin rnga yab pad+ma chu shel 'dzin// me yi 'jigs pa skyob la skyabs su mchi// sems can re skong yid bzhin 'khor los sgyur// zhal gcig phyag bzhi sgu mdog gangs ri'i mdog // skyabs sbyin rin chen pad+ma 'khor lo 'dzin// chu yi 'jigs pa skyob la skyabs su mchi// yon tan rab rgyas nor bu 'dzin pa po// zhal gcig phyag bzhi sku mdog gser dang mtshungs// skyabs sbyin nor bu pad+ma pu sti 'dzin// seng ge'i 'jigs pa skyob la skyabs su mchi// 'gro rnams smin mdzad nyi ma rab tu snang // zhal gcig phyag bzhi sku mdog btso ma 'dra// skyabs sbyin ut+pal pad+ma me shel 'dzin// glang po'i 'jigs pa skyob la skyabs su mchi// sems can yongs sgrol thugs rje don yod zhags// zhal gcig phyag bzhi pad+ma rA ga'i mdog // skyabs sbyin lcags kyu pad+ma zhags pa 'dzin// rgyal po'i 'jigs pa skyob la skyabs su mchi// dbang sdud chen po chu srin 'dzin khri dpal// zhal gcig phyag bzhi ku sha'i mdog 'dra ba'i// skyabs sbyin rgyal mtshan pad+ma gaN+Di 'dzin// klu yi 'jigs pa skyob la skyabs su mchi// dug gsum 'joms mdzad ha la ha la che// zhal gcig phyag bzhi bai DUr+ya 'dra ba// skyabs sbyin rtse gsum pad+ma ba dan 'dzin// mkha' 'gro'i 'jigs pa skyob la skyabs su mchi// dngos po'i stobs 'joms mthu chen rab thob pa// zhal gcig phyag bzhi in+d+ra nI la'i mdog // skyabs sbyin rdo rje pad+ma dril bu 'dzin// mi rgod 'jigs pa 'joms la skyabs su mchi// me chu seng ge glang chen lcags sgrog sprul// mkha' 'gro mi rgod 'jigs pa brgyad las ni// gang la gang 'dul phrin las rnam pa bzhis// smin mdzad spyan ras gzigs la skyabs su mchi// gtso bo 'jigs pa kun las skyob mdzad cing // sprul pa'i 'khor gyi gdul bya'i snang ba la// zhi ba rgyas pa dbang dang drag tshul du// skyob mdzad spyan ras gzigs la skyabs su mchi// yon tan rab rgyas rgyan rnams kun gyis brgyan// byams pa'i na bza' thugs rje'i 'od zer 'phro// byang chub sems kyi dpa' rtags stag lpags can// 'jigs gzugs spyan ras gzegs la skyabs su mche// mgon po khyod kyi yon tan brjod pas ni// gang gA'i klung gi bye snyed sangs rgyas la// de snyed phyag dang mchod byas gyur pa yi// don ldan spyan ras gzigs la skyabs su mchi// 'phags pa spyan ras gzigs dbang phyug gi bstod pa/ dge slong ma dpal mos mdzad pa rdzogs so// 