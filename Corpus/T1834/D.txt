@##// dpal rdo rje rnam par 'joms pa la phyag 'tshal lo// dbang po nyams pa gso bar byed pa'i las kyi bye brag ni/ dang po mig gi nad las grol bar 'dod pa'i sgrub pa po dam tshig dang ldan pas/ khrus kyi cho ga nas ji ltar 'byung ba'i khrus byas te/ gos gsar pa gyon pa dang smyung bar gnas pa la sogs pa byas nas khrus lan brgya rtsa brgyad byas te/ de nas bdag nyid lha'i rnal 'byor du byas la/ bdag nyid kyi snying ga'i sa bon las gzungs kyi lha dpag tu med pa spros te/ 'phags pa mchod la sems can gyi don bya ba la sogs pa sangs rgyas kyi mdzad pa ma lus par byas nas bdag gi mig la thim pas/ sangs rgyas kyi spyan dri ma med pa thob cing yongs su dag par mkhyen pa thams cad yongs su rdzogs par dmigs shing // ut+pal sngon po dang skyer khaN+Da la snying po rgyas bsdus kyi sngags ci rigs par bzlas shing byug go// tshag pa la ni spangs ma la bzlas shing byug go// rab rib can rnams la ni a ru ra'i khu ba la bsngags te byug go// ling thog can rnams la mtshal dang cong zhi'i khu ba la bsngags la byug go// sha mdzer dang zug che ba rnams la ka ra dang mi'i 'o ma la bzlas la byug go// de ltar byas pas gdon dang nad gang yin pa yang zhi bar nges so// mig gi dbang po nyams pa gso ba'i cho ga gsal ba'i snang ba zhes bya ba/ slob dpon ye shes rdo rjes mdzad pa rdzogs so// 