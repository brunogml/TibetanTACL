@##// dpal rdo rje rnam par 'joms pa la phyag 'tshal lo// klu chen po rnams bsgrubs te mi bzad pa tsi tsi dz+wa la'i nad las thar bar 'dod pa'i sgrub pa po dam tshig dang ldan pas/ dkyil 'khor snga ma bzhin du bris la mchod pa ji ltar 'byor pa bzhin bshams la// gtso bo'i bsnyen pa ci rigs par bzlas la/ mchod pa dang bstod pa bya/ de nas klu chen po rang bzhin gyi gnas nas gzugs brnyan gyi dkyil 'khor du spyan drangs la/ de la mchod pa dbul lo// de nas klu brgyad kyi gtor ma la baM las ye shes kyi chu rgyun babs te snga ma ltar phul la/ de nas klu brgyad kyi dkyil 'khor de bdag nyid rdo rje rnam 'joms kyi nga rgyal dang ldan pas lag mthil gnyis su bsgoms pas/ de nas kha sbyar te phud ces pa lan 'bum bzlas te/ klu rnams la 'o ma rtsi sman sna tshogs pas mchod cing // dug thams cad phyungs shig ces sman kyis mchod pa rgyas par dbul lo// de ltar bsnyen pa rdzogs nas/ sgrub pa dngos ni klu chen po brgyad la sogs pa bag zan las klu'i gzugs sna tshogs pa byas te/ btsag rams la sogs pas bsgyur la/ kham phor kha spyor du bcug ste/ rtsi sman dang / 'o ma dang ldan pas klu brgyad kyi snying po brgya rtsa brgyad bzlas/ bstod pa ci rigs par byas la/ gang 'dod pa'i sa phyogs su dkyil 'khor dang bcas pa sa'i gting du sba'o// de ltar byas pas klu rnams kyis legs pa ster bar 'gyur ro// klu sgrub rin po che dbyig sgrub ces bya ba/ dpal mar me mdzad kyis mdzad pa rdzogs so// 