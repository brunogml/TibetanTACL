rgya gar skad du/ shrI pa ra mA d+ya bi ba ra NaM/ bod skad du/ dpal mchog dang po'i 'grel pa/ bcom ldan 'das 'jam dpal gzhon nur gyur pa la phyag 'tshal lo// rdo rje 'dzin pa chen po'i sa// thog ma tha ma med dge ba// dpal mchog dang po'i rgyud las gsungs// chos kyi sku la sogs bsdus pa// rdo rje 'dzin chen dad pa yi// yang dang yang du phyag 'tshal te// 'gro bas de ni gnas thob phyir// rab tu phye ste bshad par bya// 'di skad bdag gis thos pa zhes bya ba la sogs pa tshig nye bar dgod pa 'di'i brjod par bya ba ni gang zhig yin/ 'brel pa ni gang zhig yin/ dgos pa ni ci zhig yod/ dgos pa'i dgos pa ni ci zhig yin zhe na/ rgyud 'di'i ming dpal mchog dang po zhes bya ba la dpal mchog dang po ni chos kyi sku la sogs pa'i mtshan nyid de nam mkha'i khams thams cad ltar rtag tu bzhugs pa sku dang gsung dang thugs rdo rje de bzhin gshegs pa thams cad kyi thugs la bzhugs pa/ bcom ldan 'das rnam par snang mdzad ni rdo rje 'dzin pa chen po ste/ de'i brjod par bya ba'i ngo bo nyid do// de ston par byed pa'i sgra'i tshogs ni rgyud yin no// rgyud kyi brjod par bya ba dang / de ston par byed pa'i mtshan nyid ni 'brel ba yin no// de lta bu'i bcom ldan 'das gdul bya rnams 'dod pa bskyed pa ni dgos pa yin no// 'dod pa bskyed nas kyang // dkyil 'khor du 'jug pa la sogs pa 'jig rten dang 'jig rten las 'das pa'i 'bras bu thob par 'gyur ba ni/ dgos pa'i yang dgos par bshad pa yin no// de la bcom ldan 'das sems can rnams kyi 'dod chags kyis 'dod chags spang bar bya ba'i phyir/ dam tshig ni sems dpa' chen por byin gyis brlabs pa rdo rje'i dkyil 'khor chen po'i tshul gsang sngags la sogs pa'i tshul gyis bzhugs pa yin no// rang bzhin bzang ba'i sems can rnams 'dul bar bya ba'i phyir/ de bzhin gshegs pa'i dkyil 'khor dang / gsang sngags kyi tshul gyis bzhugs pa yin no// khro bas khro ba spang bar bya ba'i phyir// khams gsum rnam par rgyal ba'i tshul gyis so// log par lta ba spang bar bya ba'i phyir// 'phags pa spyan ras gzigs dbang phyug gi dkyil 'khor dang sngags kyi tshul gyis so// ser sna rab tu spang bar bya ba'i phyir dang / bsam pa thams cad yongs su rdzogs par bya ba'i phyir/ 'phags pa nam mkha'i snying po'i dkyil 'khor dang sngags kyi tshul gyis so// sku dang gsung dang thugs kyi mtshan nyid gcig tu bya ba'i phyir/ 'phags pa rdo rje khu tshur gyi dkyil 'khor gyi sngags la sogs pa'i tshul gyis so// chos bdag med pa dang ma bral na/ thams cad 'grub par 'gyur ro zhes bstan par bya ba'i phyir dang / shes rab kyi pha rol tu phyin pa dang ldan na thams cad 'byor par 'gyur ro zhes bstan par bya ba'i phyir 'phags pa 'jam dpal gyi dkyil 'khor dang / sngags la sogs pa'i sngags dang tshul gyis so// dkyil 'khor du 'jug pa med par gsang sngags kyi tshul 'grub par mi 'gyur ro zhes bstan par bya ba'i phyir/ 'phags pa rdo rje 'khor lo'i dkyil 'khor dang gsang sngags la sogs pa'i tshul gyis so// mchod pas 'grub par 'gyur gyi/ tshogs med par ma yin no zhes bstan par bya ba'i phyir/ 'phags pa nam mkha'i mdzod kyi dkyil 'khor dang gsang sngags kyi tshul gyis so// nyon mongs pa thams cad kyi gnyen por gyur pa'i dge ba'i phyogs rnams la phyi rol gyi lha'i bu'i bdud la sogs pa'i bdud rnams tshar gcod par nus na 'grub par 'gyur ro zhes bstan par bya ba'i phyir/ 'phags pa rdo rje gnod sbyin gyi dkyil 'khor dang sngags la sogs pa'i tshul gyis bzhugs pa yin no// dkyil 'khor gcig tu zhugs pas dkyil 'khor thams cad du zhugs par 'gyur bar bya ba'i phyir dang / thams cad kyi ngo bo nyid bdag yin no zhes bstan par bya ba'i phyir/ bsdus pa'i dkyil 'khor gyi tshul du bzhugs pa yin no// zhi ba'i dkyil 'khor dang ma mo dang ming po gsum dang sring mo bzhi'i dkyil 'khor ni de la mos pa'i sems can rnams dga' bar bya ba'i phyir/ de ltar sprul par mdzad nas don gyi sgo nas bstan pa la 'jug par bya ba'i phyir ro// de la rdo rje sems dpa' ni ngo bo nyid kyi sku yin la de nyid ni chos kyi sku ste/ gnyis su med pa'i thugs me long lta bu'i ye shes te/ de bzhin gshegs pa'i mtshan dang dpe byad dang ldan pa/ sku thams cad kyi ngo bo nyid kyang chos kyi dbyings rnam par dag pa'i ngo bo nyid yin no// rdo rje hUM mdzad dang / rdo rje khu tshur dang / rdo rje gnod sbyin ni sprul pa'i sku ste/ bya ba grub pa'i ye shes kyi ngo bo nyid yin no// 'phags pa spyan ras gzigs dbang phyug dang / sems bskyed ma thag tu chos kyi 'khor lo bskor ba ni longs spyod rdzogs pa'i sku ste/ so sor rtog pa'i ye shes kyi ngo bo nyid yin no// 'phags pa nam mkha'i snying po dang / nam mkha'i mdzod ni rnam par smin pa'i sku ste/ mnyam pa nyid kyi ye shes kyi ngo bo nyid yin no// 'phags pa 'jam dpal yang shes rab kyi pha rol tu phyin pa dang gnyis su med par bzhugs pa'i ngo bo nyid kyis na 'dir gnyis su med pa'i thugs kyi mtshan nyid yin pas/ ngo bo nyid kyi sku'i khongs su gtogs so// 'jig rten pa'i dkyil 'khor rnams kyang sprul pa'i ngo bo nyid yin pas/ bya ba sgrub pa'i ye shes kyi ngo bo nyid yin no// de yang // rdo rje sems dpa'i dbang bskur bas// ngo bo nyid kyi sku ru 'dod// rdo rje rin chen dbang bskur bas// mtshan dang de bzhin dpe byad do// rdo rje chos kyi dbang bskur bas// longs spyod rdzogs pa'i sku yang yin// rdo rje las kyi dbang bskur bas// de bzhin sprul pa'i sku yin no// zhes gsungs so// rnam par snang mdzad ni/ sangs rgyas thams cad gcig tu bsdus pa yin no// ji ltar na me long lta bu'i ye shes la sogs pa dang dkyil 'khor dang gsang sngags la sogs pa'i dkyil 'khor ngo bo nyid du rnam par gzhag ce na/ rgyu dang 'bras bu'i nye bar gdags pa'i tshul gyis de'i rgyu mthun pa la/ de skad nye bar bstan te/ gzugs nyid ni stong pa'o// stong pa nyid ni gzugs so zhes gsungs pas na/ nyes pa med do// dam tshig gi phyag rgya'i ngo bo nyid kyis ngo bo nyid du dum bu gnyis pa ni/ bde ba chen po'i rdo rje mchog gi dam tshig dam pa'i dkyil 'khor yi ge bcu bdun pa'i sngags la sogs pa'i tshul yin la/ de bzhin du de bzhin gshegs pa dang / rab tu dga' ba'i rdo rje dang / khro bo dang / 'jig rten dbang phyug dang / nam mkha'i snying po dang / bsdus pa'i dkyil 'khor dang / ming po gsum dang / sring mo bzhi dang / lha dang / klu dang / gsang ba'i dkyil 'khor gyi tshul de nyid yin te/ yang 'di rnams nyid kyi rtog pa las las kyi sgrib pa'i dbang gis dum bu dang po las gsungs pa ma grub pa rnams myur du grub par bya ba'i phyir ro// bde ba chen po rdo rje chen po'i dkyil 'khor dang / de bzhin gshegs pa dang / rdo rje me ltar rab tu 'bar ba dang / spyan ras gzigs dbang phyug dang / nam mkha'i snying po dang / ming po gsum dang / sring mo bzhi dang / klu dang sdug bsngal 'don pa dang / bsdus pa'i dkyil 'khor dang / gsang sngags la sogs pa'i ngo bo nyid de/ de nyid ni ji ltar mngon par 'dod pa'i dkyil 'khor du zhugs pa rnams kyang myur du 'grub par 'gyur ba dang / dpal rdo rje sems dpa'i gsang ba lnga'i de kho na nyid chen po dam tshig gsum dang / rdo rje me ltar rab tu 'bar ba dang / spyan ras gzigs dbang phyug dang / nam mkha'i snying po dang / gsang ba'i ras ris dang / dkyil 'khor dang sngags la sogs pa'i tshul yin no// chos kyi phyag rgya'i don gyi ngo bo nyid dang / dngos grub rnams kyang myur du bsgrub par bya ba'i phyir/ bsgrub pa'i khyad par bsdus pa'i ngo bo nyid dum bu gsum par yang bde ba chen po rdo rje chen po'i dkyil 'khor chen po de bzhin gshegs pa thams cad dang / rdo rje me ltar rab tu 'bar ba dang / 'phags pa spyan ras gzigs dbang phyug dang / nam mkha'i snying po dang / ming po gsum dang / sring mo bzhi dang / klu dang sdug bsngal gdon pa dang / bsdus pa'i dkyil 'khor dang sngags la sogs pa'i tshul yin no// yang gsang ba'i dkyil 'khor dang / gsang ba lnga pa'i ras ris kyi dkyil 'khor dang / lnga po bsdus pa'i dkyil 'khor gyi ngo bo nyid dang / sgrub pa po myur du 'grub par bya ba'i phyir des bzhugs pa yin no// las kyi phyag rgya'i don gyi ngo bo nyid dang / dngos grub rnams kyang myur du bsgrub par bya ba'i phyir dang / bsgrub pa'i khyad par bsdus pa'i ngo bo nyid kyis dum bu bzhi par yang bde ba chen po rdo rje chen po'i dkyil 'khor chen po dang / de bzhin gshegs pa dang / rdo rje me ltar rab tu 'bar ba dang / 'phags pa spyan ras gzigs dbang phyug dang / nam mkha'i snying po dang / ming po gsum dang / sring mo bzhi dang / klu dang / sdug bsngal gdon pa dang / bsdus pa'i dkyil 'khor dang / sngags la sogs pa'i ngo bo nyid kyang // gsang ba'i ras ris dang / dkyil 'khor lnga pa myur du 'grub pa'i phyir/ bsgrub pa'i khyad par nyid kyis bzhugs pa yin no// ngo bo nyid dang rnam par smin pa dang / longs spyod rdzogs pa dang / sprul pa'i skur rnam par gzhag pa ni/ thams cad du snga ma kho na bzhin du blta bar bya'o// ngan song gsum dang mi dang / 'dod pa na spyod pa'i lha dang / gzugs na spyod pa'i lha rnams rnam par sbyang bar bya ba'i phyir/ dum bu bzhi pa las bshad pa'i bsgom pa 'gro ba thams cad khyab par byed pa sngags pa rnams kyis bya'o zhes bstan pa'i phyir/ dum bu bzhi bstan pa yin no zhes gzhan dag 'chad do// tshul 'di ni rigs pa'i tshul yin te/ rgya che ba la sred pa rnams ni spros pa'i ye shes nas brtsams pa ni dum bu dang po'o// bsgrub pa'i khyad par cung zad cig bstan pa'i sgo nas yang dag par ston pa ni/ dum bu gnyis pa'o// don gsal bar bya ba ni dum bu gsum par ston to// dum bu gsum pa'i 'dod pa'i don ni dum bu bzhi par ston te/ yang dang yang du dum bu gzhan gyis de'i don yang dag par mtshon pa'i phyir ro// 'di nyid du bcom ldan 'das nyid kyis/ don 'di nyid yongs su gzung bar mdzad nas/ slar yang 'dir ston par mdzad cing // snying po gsungs par gyur pa ni/ yang dang yang du bstan pas the tshom dang bral ba la rab tu 'jug cing // ji ltar mngon par 'dod pa 'grub par 'gyur ba yin no// de yang // sangs rgyas byang chub sems dpa' dag // yang dang yang du legs gsungs pa// gsang sngags de la dam pa mchog // zlos pa po ni 'grub par 'gyur// zhes gsungs pa dang / 'jig rten pa'i bstan bcos la yang tshul 'di snang ste cho ga de nyid kyis rang gi blo'i mtshan nyid gang la spros par byas par 'gyur ro// de bas na 'dir zlos pa po'i nyes pa'i rtog pa mi bya'o// de la 'dir bsgrub pa'i khyad par cung zad cig yod pa 'di lta ste/ dkyil 'khor dang sngags dang / phyag rgya'i khyad par ni dum bu gsum par/ lha mo bzhi dang yang dag par 'dus pa la sogs pa gsang ba'i dkyil 'khor lnga pa dang / gnyis pa he ma hA su kha zhes bya ba la sogs pa spyan 'dren pa'i sngags dang / gsum pa dang bzhi par hUM ma hA su kha zhes bya ba la sogs pa dang / gnyis par oM zhes bya ba la sogs pa bum pa'i sngags dang / gsum pa dang / bzhi par yi ge hUM zhes bya ba la sogs pa dang / de bzhin du oM ma d+hu badzri zhes bya ba la sogs pa mchod pa'i lha mo rnams kyi sngags dang / yang gsang ba lnga'i dkyil 'khor gyi de kho na nyid kyis spyan drang ba'o// de bzhin du gzhan dag kyang rgyud kyi nang du blta bar bya'o// de ltar na dum bu dang bor ni dkyil 'khor bco lnga pa'o// gnyis par ni rdo rje gsang ba'i cho ga dang bcas pa nyi shu rtsa bdun no// gsum par ni nyi shu rtsa gcig go / bzhi par ni dkyil 'khor bco lnga ste/ spyir bsdu na dkyil 'khor bdun cu rtsa brgyad du 'gyur ro// de nas 'di rnams kyi gzhi dang dbyibs kyi khyad par mdor bsdus nas ji lta ba bzhin du bshad par bya ste/ de la dam tshig chen po'i de kho na nyid byin gyis brlabs pa rdo rje'i dkyil 'khor chen po ni zur bzhi pa la sogs pa'i gzugs can te/ de'i nang du phyi'i dkyil 'khor bzhi'i zur pa la sgo bzhi pa'i dkyil 'khor de'i phyed kyi tshad la ka ba brgyad kyis nye bar mdzes par byas pa/ phyi rol nas rdo rje phreng ba zlum pos nye bar yongs su bskor bar gnas la/ lha thams cad kyi gnas su sdong bu dang bcas pa'i sna tshogs pad+ma'i gdan byas la/ de'i dbus su rdo rje sems dpa'o// mdun du rdo rje yid las byung ba/ g.yas su rdo rje ki li ki la/ rgyab tu rdo rje dran pa/ g.yon du rdo rje snyems pa'o// me'i phyogs kyi cha la rdo rje sbrang rtsi/ bden bral gyi phyogs su rdo rje sprin/ rlung gi phyogs su rdo rje ston/ dbang ldan gyi phyogs kyi re'u cha la rdo rje dgun no// dkyil 'khor 'di'i rgyab rdo rje srad bu'i nang gi shar phyogs su mi bskyod pa g.yas dang g.yon logs na phyag na rdo rje dang / 'jam dpal 'khor du bzhugs pa'o// lho phyogs su rin chen 'byung ldan nam mkha'i snying po dang / nam mkha'i mdzod kyi 'khor gyis bskor ba'o// nub kyi phyogs su 'od dpag med pa 'phags pa spyan ras gzigs dbang phyug dang / sems bskyed ma thag tu chos kyi 'khor lo bskor bas 'khor du byas pa'o// byang gi phyogs su don yod grub pa rdo rje khu tshur dang / rdo rje gnod sbyin gyis 'khor du bskor ba'o// phyi'i dkyil 'khor gyi mtshams rnams su sgeg mo dang bzhad pa mo dang / glu mkhan ma dang gar mkhan ma'o// shar la sogs pa'i sgo rnams su ni gzugs dang sgra dang dri dang ro gzugs la sogs pa'i phyag rgya phyag na bsnams pa'o// shar phyogs kyi phyi'i dkyil 'khor gyi snam bu la 'jig rten pa'i lha phyed langs pa/ 'dod pa'i lha tshangs pa/ khyab 'jug // karti ka / dbang po drag po chung ma dang bcas pa'o// lho phyogs su nyi ma/ zla ba/ spen pa/ mig dmar chung ma dang bcas pa'o// nub kyi phyogs su gtum bag can dang / rlung dang / me dang / lus ngan po chung ma dang bcas pa'o// byang gi phyogs su phag dang / gshin rje dang / log 'dren dang / dbang po chu lha/ chung ma dang bcas par gnas pa'o// sgo rnams su ni stobs bzang dang / sbrang rtsi can dang / rgyal ba dang rgyal ba thob pa chung ma dang bcas pa'o// phyi'i dkyil 'khor du rdo rje sems dpa'i dkyil 'khor dang 'dra ba las de'i nang du bzhi cha ba'i tshad la ka ba brgyad kyis nye bar mdzes par byas pa/ zlum po dkyil 'khor de'i nyis 'gyur ni gnyis pa'o// de'i phyi rol du de'i sum 'gyur ni gsum pa ste/ de ni 'khor gyi dkyil 'khor ro// lha thams cad kyi gnas su sna tshogs pa'i pad+ma'i stan rnam par bzhag pa la/ dbus su bcom ldan 'das rnam par snang mdzad sprul pa'i sku ting nge 'dzin la snyoms par zhugs pa/ sangs rgyas kyi sku gzugs brgyad kyis yongs su bskor ba'o// gnyis pa dkyil 'khor zlum po'i nang du shar phyogs nas brtsams te/ mi bskyod pa la sogs ste byang chub sems dpa' gnyis kyi dbus su bzhugs par bya'o// gsum pa'i zlum po'i nang du shar gyi phyogs su phyag na rdo rje/ de bzhin du me la sogs pa'i phyogs mtshams rnams su 'jam dpal dang / nam mkha'i snying po dang / nam mkha'i mdzod dang / 'phags pa spyan ras gzigs dbang phyug dang / sems bskyed ma thag tu chos kyi 'khor lo bskor ba dang / rdo rje khu tshur dang / rdo rje gnod sbyin der bzhugs par bya'o// phyi'i dkyil 'khor gyi mtshams su sgeg mo dang / bzhad ma dang / glu mkhan ma dang / gar mkhan ma'o// sgo rnams su ni bum pa bzhi bya'o// yang shar phyogs kyi sgor dUr ba sa dang bcas pa'o// lhor ni dbyig dang / gser dang / rin po che dang / gos kyis brgyan pa'i snod ro drug gis yongs su gang ba'o// nub tu ni stan shin tu 'jam po'o// byang du ni sangs rgyas kyi sku gzugs rnam par gzhag par bya'o// phyi'i dkyil 'khor rdo rje sems dpa'i dkyil 'khor dang 'dra ba las de'i nang du de'i phyed kyi tshad zlum po rdo rje thig gis bskor ba/ dkyil 'khor brgyad pa lta bur 'bar ba'i phreng ba yongs su 'khrug pas khyab pa'o// de ltar lha thams cad kyi gnas su sna tshogs pad+ma'i gdan la dbus su rdo rje hUM mdzad de'i spyan sngar g.yas brkyang pas bzhugs te/ g.yas pa'i rdo rje khu tshur gyis rdo rje bsnams pa/ g.yon pa'i khro bo'i khu tshur gyis sdigs mdzub mdzad par brtson pa'o// g.yas su ni lcags kyu bsnams pa'o// rgyab tu ral gri bsnams pa'o// g.yon du ni zhags pa bsnams pa'o// me la sogs pa'i mtshams rnams su ni dbyig pa dang / kha T+wAM ga dang / gri gug dang / chu gra bsnams pa'i khro bo rnams so// phyi'i dkyil 'khor gyi mtshams rnams su ni sgeg mo la sogs pa'o// nang gi snam bu de nyid la lha la sogs pa las dbang phyug chen po chung ma dang bcas pa ston la rdo rje sems dpa'i dkyil 'khor gyi tshul gyis rang rang gi phyogs su gnas par bya'o// shar gyi sgor ni mda' dang gzhu'o// lhor ni ral gri'o// nub tu ni 'khor lo'o// byang du ni mdung bsgreng nas gnas par bya'o// phyi'i dkyil 'khor rdo rje sems dpa'i dkyil 'khor dang 'dra ba las de'i phyed kyi tshad la mtshams sgo la mngon par phyogs pa gnyis te/ ka ba brgyad kyi tshul dang pad+ma 'dab ma brgyad pas brgyan pa la lha thams cad kyi gnas su sna tshogs pad+ma'i gdan la de'i dbus su bcom ldan 'das 'phags pa spyan ras gzigs dbang phyug go// de'i spyan snga nas brtsams te/ pad+ma rA ga dang / gtum po'i dbang phyug dang / pad+ma chen po dang / pad+ma nag po dang / mi mjed kyi bdag po rnams so// me la sogs pa'i 'dab ma rnams la pad+ma chen mo sa 'dzin dang / rgya mtsho dang nyi ma dang / rlung rnams g.yas nas bskor ba'i tshul du gzhag go / phyi'i dkyil 'khor gyi mtshams rnams su dpal chen mo dang / dkar mo dang / ser mo dang / dkyil 'khor la gnas pa rnams te/ shrI/ hrI/ gI/ d+hI/ zhes bya ba rnams so// shar phyogs kyi sgor ni bud med kyi gzugs can no// lhor ni sbrul lo// nub tu ni phag go / byang du ni pad+ma'i gzugs can yang dag par dgod par bya'o// phyi'i dkyil 'khor ni snga ma dang 'dra'o// de'i phyed kyi nang du nor bu rin po che zur brgyad pa rin po che'i ka ba brgyad dang ldan pa/ rin po che'i lcug mas yongs su bskor ba/ rdo rje rin po che'i re bas bskor ba/ me tog gi chun 'phyang dang / dar dang gdugs dang / rnga yab kyis nye bar bsgrub par byas pas mdzes par gnas par bya'o// de'i dbus su bcom ldan 'das nam mkha'i snying po rta dang ldan pa'i shing rta la chibs pas bzhugs pa'o// de'i mdun du sna tshogs pad+mas dbang bskur ba'i rin chen rdo rje rin po che'i cod pan thogs pa'o// g.yas su rin chen nor sbyin gter gyi bum pa phyag na bsnams pa'o// rgyab tu chos kyi rin chen phyag na glegs bam bsnams pa'o// g.yon du ro'i snod phyag na bsnams pa'o// me la sogs pa'i mtshams su ni rin po che'i gdugs dang / rgyal mtshan dang / rnga bo che dang / rin po che'i srog shing phyag na bsnams pa'i lha mo rnams bya'o// phyi rol gyi mtshams rnams su ni bum pa gang ba gzhag par bya'o// shar phyogs kyi sgor ni rin po che'i cod pan no// lhor ni gter gyi bum pa'o// nub tu ni rgyal mtshan no// byang du ni ro'i snod do// phyi rol du ni rgyal mtshan dang ba dan la sogs pa gnas par bya'o// phyi'i dkyil 'khor ni snga ma dang 'dra'o// de'i phyed kyis de'i nang du rdo rje thig zlum pos bskor ba ka ba brgyad kyis nye bar mdzes par byas pa/ lha thams cad kyi gnas su sna tshogs pad+ma'i gdan byas te/ de'i dbus su bcom ldan 'das rdo rje khu tshur ro// de'i mdun du ni rdo rje sku mchog go// g.yas su ni rdo rje lcags so// rgyab tu ni ting nge 'dzin rdo rje'o// g.yon du ni rdo rje'i rdo rje'o// me la sogs pa'i mtshams su ni phyag rgya'i don dang / ye shes dang las dang / khu tshur bzang mo zhes bya ba'i mchod pa'i lha mo rnams so// phyi'i mtshams rnams su ni sgeg mo la sogs pa'o// shar phyogs kyi sgor ni rdo rje snyems ma'o// lhor ni rdo rje lcags ma'o// nub tu ni ting nge 'dzin rdo rje ma'o// byang du ni rdo rje rdo rje ma'i zhes bya ba'i lha mo rnams yang dag par gnas so// phyi'i dkyil 'khor ni snga ma dang 'dra'o// de'i nang du ni de'i phyed kyi 'khor lo rtsibs brgyad pa/ dkyil 'khor brgyad pa 'dra ba'i tshul la/ 'khor lo'i steng du shar phyogs nas brtsams te/ bskor ba'i phyogs su a la sogs pa'i yi ge'i phreng bzhir mthar thug pa'i bar du bri bar bya'o// de ni 'dir a ra pa tsa na zhes bya ste/ 'dod pa thams cad thob par byed pa'o// de ci'i phyir zhe na/ yi ge a ni 'dod pa zhes bshad do// yi ge ra ni chags pa zhes bshad do// yi ge pa ni don dam pa zhes bshad do// yi ge tsa ni spyod pa zhes bshad do// na zhes bya ba ni dngos po med pa zhes bshad do// 'dod pa dang / chags pa dang / don dam pa dang / spyod pa dang / dngos po med pa nyid do// de ltar 'di bsgoms nas snying po bsgrub pas 'dod pa thams cad thob par 'gyur ro// 'dod pa thams cad ni de bzhin gshegs pa bskyed pa ste/ des na snying po 'dis de bzhin gshegs pa rnams dang rdo rje 'dzin pa nyid myur du thob par 'gyur ro// de la lha thams cad kyi gnas su ni sna tshogs pad+ma yang dag par gnas pa la 'khor lo'i lte bar bcom ldan 'das 'jam dpal lo// de'i ngos rnams su de bzhin gshegs pa'i sprul pa'i gzugs brgyad bya'o// phyi rol gyi mtshams rnams su shes rab kyi pha rol tu phyin pa'i glegs bam bzhi gzhag par bya'o// shar la sogs pa'i sgo rnams su ni ral gri dang / mdung thung dang / lhung bzed dang / shes rab kyi pha rol tu phyin pa'i glegs bam gzhag par bya'o// phyi'i dkyil 'khor ni rdo rje sems dpa'i dkyil 'khor gyi tshul ji lta ba dang 'dra ba de'i nang du de'i phyed kyis rdo rje'i thig ka ba brgyad kyis nye bar mdzes par bya'o// thams cad kyi gnas su ni sna tshogs pad+ma'i gdan bya'o// de'i dbus su sems bskyed ma thag tu chos kyi 'khor lo bskor ba'o// phyogs dang mtshams rnams su ni phyag na rdo rje la sogs pa'o// phyi'i mtshams kyi nang gi me la sogs pa'i mtshams rnams su g.yas nas bskor te/ zhi ba mdung gis mtshan pa dang / ma mo dang / ming po gsum dang / sring mo bzhi'i dkyil 'khor gnas par bya'o// shar la sogs pa'i sgo rnams su ni rdo rje sems dpa' dang / rdo rje hU~M mdzad dang 'phags pa spyan ras gzigs dbang phyug dang / nam mkha'i snying po yang dag par gzhag par bya'o// nam mkha'i mdzod kyi dkyil 'khor thams cad ni nam mkha'i snying po'i dkyil 'khor 'dra ba las mtshams su ni sgeg mo la sogs pa gzhag par bya'o// lha thams cad kyi gnas su sna tshogs pad+ma'i gdan la dbus su nam mkha'i mdzod sna tshogs rdo rje bsnams pa'o// phyogs dang mtshams rnams su ni phyag na rdo rje la sogs pa rang gi mtshan ma bsnams pa bya'o// phyi'i mtshams su ni me tog dang / bdug spos dang / mar me dang / byug pa ma'i lha mo rnams so// shar la sogs pa'i sgo rnams su ni dong tse dang gser dang mu tig dang rgyan gzhag par bya'o// phyi'i dkyil 'khor ni rdo rje sems dpa'i dkyil 'khor dang 'dra ba las de'i nang du de'i phyed kyi tshad kyis phyi'i dkyil 'khor gnyis pa dkyil 'khor zur bzhi pa la ka ba brgyad kyis nye bar mdzes par byas pa'o// lha thams cad kyi gnas su sna tshogs pad+ma'i gdan la 'bar ba'i dkyil 'khor gyis brgyan par byas la/ dkyil 'khor dbus ma'i dbus su bcom ldan 'das rdo rje gnod sbyin no// phyogs dang mtshams rnams su ni byang chub sems dpa' chen po phyag na rdo rje la sogs pa brgyad po rdo rje gnod sbyin gyi gzugs can no// phyi'i dkyil 'khor gyi mtshams rnams su ni rdo rje mche ba'i phyag rgya rnams so// sgo rnams su ni rtse lnga pa'i khro bo rdo rje bsnams pa'i phyag na rdo rje gzhag par bya'o// dkyil 'khor thams cad kyi phyi dang nang du bcas pa dang po'i dkyil 'khor dang 'dra bar gnas pa las de'i dbus ma'i re'u cha la rdo rje sems dpa'i dkyil 'khor ro// shar gyi re'u cha la sogs pa la ni rdo rje hUM mdzad dang / nam mkha'i snying po dang 'phags pa spyan ras gzigs dbang phyug dang / rdo rje khu tshur gyi dkyil 'khor rnams te/ shar dang lho dang nub dang byang gi phyogs su bya'o// me la sogs pa'i mtshams rnams su ni 'phags pa 'jam dpal dang sems bskyed ma thag tu chos kyi 'khor lo bskor ba dang nam mkha'i mdzod dang / rdo rje gnod sbyin gyi dkyil 'khor rnams mtshams su gnas par bya'o// phyi'i dkyil 'khor gyi mtshams rnams su ni zhi ba mdung gis mtshan pa dang / ma mo dang / ming po gsum dang / sring mo bzhi'i dkyil 'khor snga ma bzhin du shes par bya'o// phyi'i shar la sogs pa'i sgo rnams su ni rdo rje sems dpa' dang / rdo rje hUM mdzad dang / 'phags pa spyan ras gzigs dbang phyug dang / nam mkha'i snying po'i rigs bzhi'i mtshan ma'i ngo bo nyid du gnas par bya'o// sems bskyed ma thag tu chos kyi 'khor lo bskor ba'i dkyil 'khor du rigs bzhi'i mtshan ma de nyid yin par bstan pas na/ 'dir som nyi mi bya'o// bsdus pa'i dkyil 'khor ro// dkyil 'khor kun nas zlum po rim pa gsum po la dkyil 'khor dbus ma'i rim pa'i nyis 'gyur ni/ rim pa gnyis pa'o// sum 'gyur ni/ rim pa gsum pa ste thams cad kyang sgo bzhi pa la mtshams bzhi por mdung rtse gsum pas mtshan pa gnas par bya'o// de la dbus su dbang phyug chen po'o// de'i logs shar la sogs pa rnams su nag po chen po dang / dga' ba'i dbang phyug dang / dril bu chen po dang / gar gyi dbang phyug rnams so// me la sogs pa'i mtshams rnams su drag po'i thod pa dang / gtum po'i dbang phyug dang / lag na kha T+wAM ga dang / ba lang rna'i dbang phyug rnams so// rim pa gnyis pa'i shar la sogs pa'i phyogs rnams su drag mo lag na mdung rtse gsum pa thogs pa/ lhor tshangs ma phreng ba lag na thogs pa'i rgyan can/ nub tu khyab 'jug ma lag na 'khor lo thogs pa/ byang du gzhon nu ma lag na dril bu thogs pa'o// mtshams rnams su nag mo dang nag mo chen mo dang za byed ma dang / srin mo rnams te/ lag na dril bu dang chu gri dang mche ba dang / kha T+wAM ga thogs pa'o// zhi ba ma dang / b+heru N+Da dang / gtum ma dang / 'jigs byed ma rnams kyang de nyid du bya'o// shar la sogs pa'i sgo rnams su dbyig pa'i dbang phyug dang / muN+Da'i dbang phyug dang / dril rna dang / drag po chen po rnams gnas par bya'o// zhi ba'i dkyil 'khor ro// dkyil 'khor zur bzhi pa sgo byang du bltas par gnas pa la de'i dbus su nag po chen po thod pa dang rus pa'i phreng ba thogs pa kha gdangs pa mche ba can/ rim pa gsum pa la 'byung po brgyad dang rim pa brgyad kyis kun nas phreng du bskor nas gnas pa'o// shar la sogs pa'i sgo rnams de'i byang gi phyogs nas brtsams te/ bskor phyogs su drag po la sogs pa'i mtshan ma sngar bshad pa'i phyogs su dgod par bya'o// mtshams kyi dbang ldan nas brtsams te/ nag mo dang nag mo chen mo dang / za byed ma dang srin mo'i mtshan ma sngar bshad pa dgod do// sgo rnams su zhi ba dang zhi ba chen mo'o// g.yas kyi phyogs su ni sngar bshad pa'i mtshan ma rnams te/ b+he ruN+DA dang / 'jigs byed ma'o// g.yon gyi phyogs su ni sngar bshad pa'i mtshan ma rnams gzhag par bya'o// ma mo'i dkyil 'khor ro// phyi'i dkyil 'khor zur bzhi pa la sgo bzhi par byas la/ de'i dbus su gzhu lta bu'i dkyil 'khor gnyis la phyed kyi tshad du byas la/ de'i dbus su seng ge'i gdan byas nas/ seng ge'i gdan de la ming po gsum rim bzhin du gnas pa stan gcig la 'dug pa bya'o// phyi'i dkyil 'khor gyi shar gyi sgor grub pa/ lho ru ni rdzu 'phrul lo// nub tu ni chen po'o// byang du ni k+She tra'o// me'i mtshams su ni gtum pa'o// bden bral gyi mtshams su ni khro ba'o// rlung gi mtshams su ni mchog go// dbang ldan gyi mtshams su ni gsod par gnas par bya'o// ming po gsum gyi dkyil 'khor ro// dkyil 'khor kun nas zlum po la sgo bzhi pa la mtshams bzhi pa'i ri mor ka ba bzhi byas la/ dkyil 'khor gyi lte bar cha bzhi gnas pa la/ de la shar gyi cha la dga' mo mda' dang gzhu 'dren par brtson pas rang gi sgo la mngon par phyogs te 'dug pa'o// lho'i cha la gsod ma phub dang ral gri 'dzin pa'o// nub tu phag mo gter gyi bum pa lag na thogs pa'o// byang du grub ma tsa sha ka dang gri gug lag na thogs te rang gi sgo la phyogs te mngon par 'dug par byas te/ rang rang gi mtshan ma thogs te rang gi sgo'i dbus su legs par gnas par bya'o// shes rab kyi pha rol tu phyin pa'i dum bu dkyil 'khor bco lnga rnam par phye ba yin no// dum bu gnyis par dkyil 'khor dang po dang 'dra bar phyi nas byas pa'i dkyil 'khor lha thams cad kyi gnas su sna tshogs pad+ma'i gdan rnam par gzhag la/ de'i dbus su rdo rje sems dpa'o// de'i mdun du rdo rje yid las byung ba'o// g.yas su rdo rje ki li ki la'o// rgyab tu chags pa'i rdo rje'o// g.yon du rdo rje snyems pa'o// me la sogs pa'i mtshams rnams su ni me tog dang bdug spos dang / mar me dang / dri'i lha mo rnams so// dkyil 'khor gyi phyi'i mtshams rnams su ni sgeg mo dang / bzhad pa mo dang / glu mkhan ma dang / gar mkhan ma'o// shar la sogs pa'i sgo rnams su ni rdo rje lcags kyu dang / zhags pa dang / lcags sgrog dang dril bu rnams gnas par bya'o// gnyis po'i dkyil 'khor dang po'o// phyi dang nang du bcas pa thams cad rdo rje sems dpa'i dkyil 'khor dang 'dra bas gnas pa la/ de'i dbus su sangs rgyas bcom ldan 'das rdo rje sems dpa'i sku can la rin po che'i cod pan gyi dbang bskur ba'o// de'i shar phyogs kyi cha la rdo rje go cha/ lhor ni rdo rje ki li ki la'o// nub tu ni rdo rje chags pa'o// byang du ni rdo rje snyems pa'o// mtshams rnams su ni me tog la sogs pa'o// phyi rol gyi mtshams su ni sgeg mo la sogs pa'o// shar la sogs pa'i sgo rnams su ni lcags kyu la sogs pa yang dag par gnas par bya'o// rab tu dga' ba'i rdo rje khro bo'i dkyil 'khor dum bu gnyis par bshad pa yang rdo rje sems dpa'i dkyil 'khor dang po dang 'dra ba yin te/ de la rdo rje sems dpa' dang / rdo rje yid las byung ba la sogs pa nyid nas rdo rje dril bu'i mthar thug gi bar du khro ba dang bcas par gnas pa yin no// rab tu dga' ba'i rdo rje'i khro bo'i dkyil 'khor ro// dum bu gnyis par bshad pa'i phyi dang nang du bcas pa'i rdo rje sems dpa'i dkyil 'khor dang 'dra bar byas pa la dkyil 'khor pad+mas mtshan pa byas la/ de'i dbus su bcom ldan 'das spyan ras gzigs dbang phyug go// de'i shar nas brtsams te/ rdo rje yid las byung ba dang rdo rje ki li ki la la sogs pa rdo rje dril bu'i mthar thug gi bar du pad+ma'i mda' la sogs pa bsnams nas bzhugs par bya'o// 'jig rten dbang phyug gi dkyil 'khor ro// dkyil 'khor thams cad rdo rje sems dpa'i dkyil 'khor dang 'dra ba las rin po che lta bur byas la/ de'i dbus su bcom ldan 'das nam mkha'i snying po// de'i shar nas brtsams te/ rdo rje yid las byung ba la sogs pa nyid nas/ rdo rje dril bu'i mthar thug gi bar du rin po che'i mda' dang gzhu la sogs pa bsnams nas gnas par bya'o// rin po che'i dkyil 'khor ro// dkyil 'khor gyi phyi dang nang du bcas pa rdo rje sems dpa'i dkyil 'khor dang 'dra ba las de'i dbus ma'i re'u cha la rdo rje sems dpa'i dkyil 'khor ro// shar la sogs pa'i re'u cha rnams la/ de bzhin gshegs pa dang rab tu dga' ba'i rdo rje khro bo dang / 'phags pa spyan ras gzigs dbang phyug dang / rdo rje rin chen gyi dkyil 'khor bshad ma thag pa'o// me la sogs pa'i mtshams su ni me tog ma la sogs pa'i lha mo rnams so// phyi'i dkyil 'khor gyi mtshams kyi me'i phyogs nas brtsams te/ bskor phyogs su ming po gsum dang / sring mo bzhi dang / lha ma yin dang / klu'i dkyil 'khor 'og nas bshad pa rnams la bya'o// shar la sogs pa'i sgo rnams su ni lcags kyu la sogs pa gnas par bya'o// bsdus pa'i dkyil 'khor ro// ming po dang sring mo'i dkyil 'khor ni snga ma dang 'dra ste/ khru gang tsam gyi skas bzhi las babs par brkos pa/ rgyar khru brgyad pa zur bzhi pa/ shar du gyen du bltas pa'i sgo gcig pa'i dkyil 'khor du gnas pa la/ de'i dbus su khyab 'jug gi 'khor lo// de'i shar phyogs la sogs pa'i cha la bde mchog dang thags bzangs ris dang lag bzangs dang / srin po zhes bya ba'i lha ma yin gyi bdag po 'khor dang bcas pa rnams so// mtshams rnams su ni lha ma yin gyi bu mo rnams gnas par bya'o// lha ma yin gyi dkyil 'khor ro// zur bzhi pa la sgo bzhi pa'i dkyil 'khor la sbrul gyi mjug ma'i ri mos mtshams bzhir mdud par byas ba gdengs ka brgyad bsgreng pa sgo bzhi sgo khyud dang ldan pa ni klu'i dkyil 'khor te/ de la chu srin la sogs pa dang / chus yongs su gang ba'i mtsho'i dbus su klu'i rgyal po mgo brgyad pa'o// de'i phyogs logs kyi phyogs dang mtshams rnams su mtha' yas dang / nor rgyas dang / 'jog po dang / karko Ta dang / pad+ma dang / pad+ma chen po dang / dung skyong dang / rigs ldan gdengs ka bdun bdun dang ldan pa skyes bu'i gzugs su gnas par bya'o// klu'i dkyil 'khor ro// // thams cad dkyil 'khor dang po dang 'dra bar byas la dkyil 'khor gyi dbus su bcom ldan 'das rdo rje sems dpa'o// de'i shar phyogs nas brtsams te/ rdo rje go cha la sogs pa nas rdo rje dril bu'i mthar thug gi bar du thams cad lha mo'i tshul gyis bzhugs par bya'o// rdo rje sems dpa'i gsang ba'i dkyil 'khor ro// // dum bu gnyis pa las gsungs pa'i rtsa ba'i rgyud kyi dkyil 'khor bcu gcig yin no// phyi dang nang du bcas pa thams cad dkyil 'khor dang po'i tshul du gnas pa'i dkyil 'khor la/ de'i dbus su bcom ldan 'das rdo rje sems dpa' de'i phyogs thams cad du 'dod chags rdo rje la sogs pa'o// de'i mtshams rnams su shin tu dga' ma dang rab tu dga' ma dang / spyan dang dpal chen mo'o// phyi'i dkyil 'khor gyi mtshams rnams su ni sgeg mo la sogs pa'o// shar la sogs pa'i sgo rnams su ni rdo rje lcags kyu la sogs pa'o// phyi'i mtshams rnams su ni bum pa la sogs pa dang / tog rnams gnas pa'o// bcom ldan 'das kyi spyan sngar bum pa gcig gzhag par bya'o// dum bu gnyis pa nas gsungs pa'i rgyud phyi ma'i dkyil 'khor dang po'o// phyi'i dkyil 'khor dang po dang 'dra bar byas pa/ de'i nang du de'i phyed kyi zlum po la rdo rje'i thig dang / ka ba brgyad kyis nye bar mdzes par byas pa lha thams cad kyi gnas su sna tshogs pad+ma'i gdan gzhag pa la de'i dbus su bcom ldan 'das rnam par snang mdzad de'i spyan sngar bcom ldan 'das mi bskyod pa bdud las rnam par rgyal bar mdzad pa g.yas su bcom ldan 'das rin chen 'byung ldan byang chub sems dpa' phyag na rin chen cod pan la sogs pa la dbang bskur bar mdzad pa'o// rgyab tu bcom ldan 'das 'od dpag tu med pa byang chub sems dpa' chen po kun du bzang po la sogs pas yongs su bskor ba la chos kyi 'khor lo bskor bar mdzad pa'o// g.yon du bcom ldan 'das don yod par grub pa 'dod chags la spyod pa'i sems can rnams 'dul bar mdzad pa'o// me la sogs pa'i mtshams rnams su rdo rje sems ma dang / rin chen sems ma dang / chos kyi sems ma dang / las kyi sems ma rnams so// phyi'i dkyil 'khor gyi mtshams rnams su sgeg mo la sogs pa'o// shar la sogs pa'i sgo rnams su ni lcags kyu la sogs pa gnas par byas pa/ de bzhin gshegs pa'i dkyil 'khor ro// phyi'i dkyil 'khor rdo rje sems dpa'i dkyil 'khor dang 'dra ba las de'i dbus su rdo rje'i 'khor lo zlum po 'bar ba dang bcas pa ka ba brgyad kyis nye bar mdzes par byas pa la/ de'i phyi rol du cha mnyam pa'i zlum po rim pa bdun pa byas te/ lha thams cad kyi sna tshogs pad+mar gnas pa la 'bar ba'i 'khor lo'i dbus su bcom ldan 'das rdo rje me ltar rab tu 'bar ba'o// de'i mdun du rdo rje mtshon cha 'dzin ma g.yon brkyang pas gnas pas bzhugs pa/ g.yon pa'i khro bo'i khu tshur sdigs mdzub byed pa/ g.yas pa'i rdo rje'i khu tshur gyis rdo rje rtse lnga pa bsnams pa'o// g.yas su ni mdung rtse gsum pa 'dzin ma'o// rgyab tu ni ral gri 'dzin ma'o// g.yon du ni pad+ma dang thod pa 'dzin ma'o// me la sogs pa'i mtshams su ni mda' gzhu dang kha T+wI ga dang 'khor lo dang / ba dan sna tshogs 'dzin pa'i lha mo rnams gzhag par bya'o// de'i phyi rol gyi thig dang po'i nang du rdo rje gtsug tor la sogs pa go rims bzhin du bzhugs par byas te/ de bzhin du g.yon brkyang bas bzhugs shing g.yon pa'i khro bo'i khu tshur gyis sdigs mdzub byed cing g.yas pa'i rdo rje khu tshur gyis rdo rje gtsug tor la sogs pa bsnams par bya'o// de bzhin du gnyis pa la sngags kyi lha mo rnams phyag na rang gi phyag rgya dang ldan par bya'o// gsum par ni rdo rje rgyal po lha mo bzhi'i dbus na bzhugs pa rdo rje rtse lnga pa bsnams pa'o// bzhi par ni rdo rje rol mo chen mo bcu rdung bar byed cing rdo rje sgeg mo rnams gar byed cing glu len pa'o// lnga par ni rA dza nA ga dang pra ti ha ra dang / tshogs dang khro bo rnams so// drug par ni rdo rje pho nya dang / rdo rje gnod sbyin dang / rdo rje srin po dang / rdo rje mngag gzhug rnams so// bdun par ni rdo rje gtsug tor ram/ rdo rje smin mtshams kyis brnyas par gyur cing // chad pa bcad pa dang / rdo rje rgyal po dang / pra ti ha ras g.yul du bcom pa la sogs pa'i rim gyis te/ lha chen po la sogs pa btul ba nas chu lha'i mthar thug gi bar du ma mo'i tshogs dang bcas par gnas pa rnams so// rdo rje gtsug tor la sogs pa nas rdo rje mngag gzhug gi mthar thug gi bar ni 'jig rten las 'das pa nyid yin te/ 'jig rten gsum gyi gsang ba'i rgyud dang / la la ni rgyud 'di nyid du blta bar bya'o// phyi'i dkyil 'khor gyi mtshams me'i phyogs nas brtsams te/ bskor phyogs su ming po gsum dang sring mo bzhi dang klu dang sdug bsngal gdon pa'i dkyil 'khor dang sgeg mo la sogs pa'o// sgo rnams su ni lcags kyu la sogs pa bzhugs par bya'o// rdo rje me ltar rab tu 'bar ba'i dkyil 'khor ro// // phyi'i dkyil 'khor rdo rje sems dpa'i dkyil 'khor dang 'dra bar byas la de'i dbus su de'i phyed kyi tshad kyis shes rab kyi pha rol tu phyin pa'i dum bu las gsungs pa'i 'phags pa spyan ras gzigs dbang phyug gi dkyil 'khor dang 'dra bar pad+ma'i dkyil 'khor du yang dag par gnas pa la de'i dbus su bcom ldan 'das 'phags pa spyan ras gzigs dbang phyug go// de'i mdun du sangs rgyas bcom ldan 'das rnams phyag mtshan pad+ma bsnams te/ ting nge 'dzin la snyoms par zhugs pa'o// de bzhin du lhor rin po che'i pad+ma bsnams pa'i sangs rgyas so// rgyab tu rdo rje'i pad+ma bsnams pa'i sangs rgyas so// g.yon du pad+ma gnyis bsnams pa'i sangs rgyas te/ de dag thams cad kyang sprul pa'i sku'i tshul can gyi sangs rgyas te/ ting nge 'dzin la snyoms par zhugs pa'o// mtshams rnams su zhi ba dang sred med kyi bu dang tshangs pa dang 'dod pa'i gzugs pad+ma can la/ de bzhin gshegs pa'i gzugs can no// phyi rol gyi mtshams rnams su pad+ma'i sgeg mo la sogs pa'o// sgo rnams su ni pad+ma'i lcags kyu bzhugs par bya'o// 'jig rten dbang phyug gi dkyil 'khor ro// // phyi'i dkyil 'khor dang po'i dkyil 'khor dang 'dra bar byas la de'i dbus su de'i phyed kyi tshad kyis rdo rje rin chen gyi 'khor lo zlum po la rin po che'i ka ba brgyad dang yang dag par ldan pa/ mdog sngon po/ zla ba dang nyi ma dang skar ma la sogs pa'i gzugs rnams kyis nye bar mdzes par byas nas gnas pa la lha thams cad kyi gnas su sna tshogs pad+ma'i gdan byas la de'i dbus su bcom ldan 'das nam mkha'i snying po de'i mdun du rin po che'i cod pan thogs te dbang bskur ba zhes bya'o// g.yas su gter gyi bum pa phyag na bsnams pa'o// rgyab tu glegs bam dang rin po che bsnams par mdzad pa'o// g.yon du sna tshogs nor bu bsnams pa'o// me la sogs pa'i mtshams rnams su rin po che'i cod pan dang bum pa dang rgyal mtshan dang mchod pa thams cad kyis bkang ba'i snod phyag na bsnams pa'i lha mo rnams so// phyi'i mtshams rnams su rin chen sgeg mo la sogs pa'o// sgo rnams su rin chen lcags kyu la sogs pa yang dag par gnas par bya'o// rin po che'i dkyil 'khor ro// // ming po gsum dang / sring mo bzhi dang / klu'i dkyil 'khor ni snga ma bzhin du blta bar bya'o// sdug bsngal 'jig pa'i dkyil 'khor ni zur bzhi pa dang sgo bzhi pa la gnas pa la de'i dbus su srin po dang / yi dwags dang / 'byung po dang / klu dang gnod sbyin dang / phra men ma dang / rims la sogs pa'i gdon rnams dang / dmyal ba rnams kyang gnas par bya'o// sdug bsngal gyi dkyil 'khor ro// // phyi dang nang gi dkyil 'khor dang po dang 'dra bar byas la/ dbus kyi re'u cha la yang dang po'i dkyil 'khor/ shar phyogs kyi re'u cha la de bzhin gshegs pa'i dkyil 'khor/ lho phyogs su rdo rje me ltar rab tu 'bar ba'i dkyil 'khor/ nub tu 'phags pa spyan ras gzigs dbang phyug gi dkyil 'khor/ byang gi re'u cha la 'phags pa nam mkha'i snying po rnams gzhag par bya'o// dbus su bcom ldan 'das rdo rje sems dpa'i lha mo thams cad kyis yongs su bskor ba'o// shar phyogs kyi dkyil 'khor gyi dbus su sangs rgyas bcom ldan 'das sred med kyi bu'i gzugs can la zla ba bsnams pa'o// lhor rdo rje me ltar rab tu 'bar ba gtum pa'i dbang phyug gi gzugs can rdo rje mdung bsnams pa'o// nub tu 'phags pa spyan ras gzigs dbang phyug tshangs pa'i gzugs can rdo rje'i pad+ma bsnams pa'o// byang gi phyogs kyi dkyil 'khor gyi dbus su nam mkha'i snying po 'dod pa'i lha'i gzugs can te/ 'di dag thams cad kyang 'khor dang bcas par bzhugs pa'o// me la sogs pa'i mtshams rnams su gzungs kyi dkyil 'khor du rdo rje dpal mo dang / rdo rje ser mo dang / rdo rje sgrol ma dang rdo rje nam mkha' ma 'khor lo rdo rje dang mdung rtse gsum la sogs pa dang rdo rje'i pad+ma dang / rdo rje'i me tog can gyis mda' dang gzhu bsnams nas bzhugs par bya'o// phyi'i dkyil 'khor gyi mtshams su ni sgeg mo la sogs pa rnams so// sgo rnams su ni lcags kyu la sogs pa rnams so// yang phyi'i dkyil 'khor gyi snam bu la 'dod pa dang / tshangs pa dang / tshangs pa'i mchog dang / bde byed la sogs pa'i 'khor dang bcas pa rnams so// yang dum bu dang po las gsungs pa'i dkyil 'khor gyi tshul du byas pa la de nyid kyi phyi'i dkyil 'khor gyi kha khyer la pi bang dang gling bu dang rnga bo che dang mu kun+da shu dang / cha lang dang b+hi ri dang rdza rnga dang rnga dang rnga rings dang rnga rked nyag ste/ rdo rje rol mo chen po bcu brdung ba la brtson pa'i tshogs kyi dbang phyug rnams gnas bar bya'o// bsdus pa'i dkyil 'khor ro// // 'di dag ni dum bu gnyis pa'i rtog pa thams cad kyi phyi ma dang / rtsa ba'i rgyud kyi dkyil 'khor bcu ste/ rtog pa thams cad kyi rgyud phyi ma dang rtsa ba'i rgyud rdzogs so zhes gsungs pas na 'dir som nyi mi bya'o// 'di dag nyid myur du 'grub par bya ba'i phyir rdo rje sems dpa' dang / rdo rje dam tshig gsum pa dang / rdo rje me ltar rab tu 'bar ba dang spyan ras gzigs dbang phyug dang nam mkha'i snying po'i ras ris dang dkyil 'khor du rnam par gnas pa 'di dag thams cad ni 'khor dang bcas pa yin te sngar bshad pa'i bdag nyid kyi dkyil 'khor gyis bskor ba las rdo rje me ltar rab tu 'bar ba'i cho ga la ni rdo rje mtshon cha dang mdung rtse chen po dang ral gri dang zhags pa 'dzin pa'i lha mo byed pa la de bzhin du rim pa bdun gyi nang du ming po gsum dang sring mo bzhi dang / klu dang sdug bsngal gyi dkyil 'khor med par blta bar bya'o// gsang ba'i cho g.yang gzhan yin no// 'phags pa spyan ras gzigs dbang phyug gi cho ga ni sangs rgyas kyi sku gzugs brgyad med pa la sbrang rtsi rdo rje la sogs pa nas pad+ma'i dril bu'i mthar thug pa dang ldan pa'o// nam mkha'i snying po'i yang sems dpa' bzhi med pa'o// ras ris kyi cho ga thams cad la yang de bzhin no// ras ris kyi dkyil 'khor gyi cho ga drug po 'di dag ni rgyud kyi dum bu gnyis par gsungs pa yin no// // dum bu gsum par yang rdo rje sems dpa' dang / de bzhin gshegs pa dang rdo rje me ltar rab tu 'bar ba dang 'phags pa spyan ras gzigs dbang phyug dang nam mkha'i snying po dang / ming po gsum dang / sring mo bzhi dang / klu dang sdug bsngal las gdon pa dang / bsdus pa'i dkyil 'khor rnams dum bu gnyis pa las gsungs pa'i dkyil 'khor la blta bar bya'o// khyad par ni 'di yod de rdo rje me ltar rab tu 'bar ba'i dkyil 'khor la nang gi rim pa bdun gyi phyi rol du shar phyogs la sogs pa nas brtsams te/ 'jig rten gyi khams brgyad la de rnams su sangs rgyas re re zhing byams pa dang / mthong ba don yod la sogs pa byang chub sems dpa' gnyis gnyis kyi dbus na bzhugs par bya'o// yang 'di nyid myur du 'grub par bya ba'i phyir rdo rje sems dpa' dang de bzhin gshegs pa dang / rdo rje me ltar rab tu 'bar ba dang 'phags pa spyan ras gzigs dbang phyug dang / nam mkha'i snying po dang / gsang ba'i dkyil 'khor lha mo bzhi dang yang dag par 'dus pa la sogs pa'i tshul gyis yang dag par gnas par bya'o// rdo rje khro bo'i gsang ba'i dkyil 'khor du ni khyad par 'di yin te/ yi ge hUM bzhis spyan drang ba'o// hUM a ra li zhes bya ba ni bsgrub par bya ba'i snying po'o// yang gsang ba'i ras ris lnga po'i cho ga ni snga ma nyid dang / rdo rje me ltar rab tu 'bar ba'i ras ris kyi cho ga la ni khyad par 'di yod de/ rdo rje mtshon cha 'dzin pa la sogs pas so// yang dang po'i dkyil 'khor du rdo rje sems dpa' la sogs pa lha mo bzhi dang yang dag par 'dus pa'i dkyil 'khor la sogs pa rnam par gnas so// bsdus pa'i dkyil 'khor nyid do// de ltar dkyil 'khor nyi shu rtsa gcig ni gsum pa'i yin no// bzhi par yang rdo rje sems dpa' dang / de bzhin gshegs pa dang / rdo rje me ltar rab tu 'bar ba'i dkyil 'khor rnams ni dum bu gnyis par gsungs pa nyid yin no// 'phags pa spyan ras gzigs dbang phyug gi la ni ting nge 'dzin dang bcas pa la sogs par bzhugs pa'i sangs rgyas kyi sku gzugs kyi gnas su 'phags pa spyan ras gzigs dbang phyug gi sku gzugs bzhi bzhugs par bya'o// 'phags pa nam mkha'i snying po dang / ming po gsum dang sring mo bzhi dang / klu dang sdug bsngal las gdon pa dang bsdus pa'i dkyil 'khor rnams ni dum bu gnyis pa las gsungs pa'i dkyil 'khor nyid yin no// ras ris kyi dkyil 'khor lnga pa yang snga ma bzhin du blta bar bya'o// de la yi ge hUM la sogs pa'i ngo bo nyid dang / phyag rgya dang phyag rgya chen po'i tshul dang bsrung ba dang go cha dang bskrad pa dang phur bu la sogs pa'i rang rang gi ngo bo dang gsang ba'i lcags kyu la sogs pas dgug pa dang spyan drang ba dang mchod yon dbul ba dang / phyag rgya bzhi la sogs pas rgyas gdab cing dbang bskur ba la sogs pa'i cho ga'i tshul dang bzlas pa la sogs pa'i tshul dang / phyi dang nang gi mtshan nyid can gyi sbyin sreg dang / nye bar bsdu ba ste phyag rgya gang dang gang las byung ba de dang de nyid du dgrol ba dang gshegs su gsol ba ste/ rang gi lus la dkyil 'khor chud par bya ba dang / ji skad du bshad pa'i gshegs su gsol ba'o// ji skad du bshad pa'i dkyil 'khor la sogs pa'i gzugs can bcom ldan 'das rdo rje 'dzin pa chen po ni dpal mchog dang po zhes bya ba'i sgrar brjod de/ de la 'di nyid rgyun gyi ngo bo nyid yin pas na/ de ston par byed pa'i sgra'i rgyun ni rgyud ces bya ste/ skyes pa'i rabs dang 'dra'o// de ni mdor bsdus nas bshad pa yin no// de ltar gyur pa'i dpal mchog dang po'i rgyud rdo rje 'dzin pa chen po'i ngo bo nyid blo la bzhag nas sdud par byed pa/ sa bcu'i dbang phyug rdo rje 'dzin pas/ 'di skad bdag gi thos pa zhes bya ba la sogs pa 'di gsungs pa yin te/ 'dis ni bdag nyid kyis mngon sum du thos kyi gzhan dag las brgyud pa ni ma yin no zhes byang chub sems dpa' chen po kun du bzang po la sogs pa rnams la ston pa yin no// khyod kyis gang gi tshe thos she na/ dus gcig na zhes bya ba gsungs to/ skad cig ma gcig la zhes bya ba'i don to// 'dis ni rnam par thar pa bsam gyis mi khyab pa thob pa nyid kyis dus gsum gyis bskal par spobs pa la sogs pa thos par bya ba cung zad ci yod pa de thams cad skad cig ma gcig gis bdag gis thos so zhes bdag nyid tshad ma'i skyes bu yin par ston to// khyed kyis gang las gang du thos she na/ gang gi tshe bcom ldan 'das 'dod pa'i khams thams cad kyi gzhan 'phrul dbang byed kyi lha'i rgyal po'i gnas na bzhugs pa zhes bya bar sbyar te/ de'i tshe bcom ldan 'das las bdag gis thos so zhes bya ba'i don to// gzhan gyis mi thub pa'i bdud bzhi bcom pas na bcom ldan 'das so// bcom ldan 'das de yon tan ci lta bu dag dang ldan zhe na/ de bzhin gshegs pa thams cad kyi rdo rje'i byin gyi rlabs dang dam tshig dang zhes bya ba la sogs pa gsungs te/ de bzhin gshegs pa yang yin la thams cad kyang yin pas de bzhin gshegs pa thams cad de dkyil 'khor pa'i sangs rgyas dang byang chub sems dpa' rnams so// de nyid ni rdo rje yin pas na/ de bzhin gshegs pa thams cad kyi rdo rje ste/ dngos po dang dngos po med pa yongs su tshol ba dang bral ba'i gnyis su med pa'i sems dang sems las byung ba'i tshul lo// dngos po'i don thams cad kyis mi phyed pas na rdo rje'o// de bzhin gshegs pa thams cad kyi rdo rje de'i byin gyi rlabs ni nus pa yin pas na/ de bzhin gshegs pa thams cad kyi rdo rje'i byin gyi rlabs te/ rdo rje sems dpa' la sogs pa'i tshul lo// de nyid dam tshig yin pas na de bzhin gshegs pa thams cad kyi rdo rje'i byin gyi rlabs dang dam tshig ste/ mi 'da' ba'i don ni dam tshig go// de bas na/ de bzhin gshegs pa kun gyis kyang // 'da' ba ru ni mi mdzad pas// phyag rgya dam tshig yin par bshad// yid kyi gzugs ni bstan phyir ro// zhes gsungs pa'i phyir ro// dam tshig de rnams la mkhyen pa ni rdo rje sems dpa' la sogs pa'i ngo bo nyid mngon sum du bya ba nges pa'i tshul lo// de nyid ni bye brag rnam pa tha dad pa ste/ rab tu dga' ba'i rnam par dag pa'i gnas 'di ni 'di lta ste byang chub sems dpa'i gnas so// 'dod chags kyi mda' rnam par dag pa'i gnas 'di ni 'di lta ste byang chub sems dpa'i gnas so zhes bya ba la sogs pa'i dbye bas phye ba ste/ des na de lta bu'i tshul dang yang dag par ldan zhing bcas pa'o zhes bya ba'i don to// 'di ni de bzhin gshegs pa'i rigs kyi ngo bo nyid mngon sum du mdzad pas dam tshig mkhyen pa nyid dang dam tshig gi ngo bo nyid yin pa ste/ rdo rje sems dpa' la sogs pa'i tshul gyis sems dpa' re re zhing thams cad rdo rje'i ye shes kyi gzugs brnyan las skyes pa'i rgyu can nyid kyis na/ me long gi dkyil 'khor dang 'dra bas na bcom ldan 'das me long lta bu'i ye shes kyi ngo bo nyid du lung ston par mdzad pa yin no// de ltar re zhig bcom ldan 'das nyid dam tshig mkhyen pa nyid yin pas na/ gsang sngags kyi sgo la spyad pa spyod pa rnams kyis shin tu yang dam tshig shes par bya'o zhes bshad par gyur pa yin no// da ni bcom ldan 'das de dam tshig mkhyen pa 'ba' zhig tu ma zad kyi dbang bskur ba yang brnyes pa yin no zhes bstan pa'i phyir de bzhin gshegs pa thams cad kyis zhes bya ba la sogs pa gsungs pa yin te/ de bzhin gshegs pa thams cad ni mi bskyod pa la sogs pa ste/ de nyid rin po che yin la de rnams las bsgrubs pa'i rin po che'i cod pan ni de bzhin gshegs pa thams cad kyi cod pan no zhes des 'dod pa dang gzugs dang / gzugs med pa'i khams kyi ngo bo nyid kyi khams gsum du kun gzhi rnam par shes pa la dmigs shing bdag tu rmongs pa dang / bdag tu nga rgyal ba dang / bdag tu chags pa dang / bdag tu lta ba ste nyon mongs pa bzhi dang ldan pa'i yid spangs pas mnyam pa nyid kyi ye shes brnyes par yang dag par bstan pa ni dbang bskur ba nyid brnyes pa ste/ 'dis ni rin po che'i rigs thugs su chud cing mnyam pa nyid kyi ye shes brnyes par ston pa yin no// gsang sngags kyi sgo la spyad pa spyod pa rnams kyis kyang // dbang bskur ba dang ldan par bya'o zhes ston to// de nyid rnal 'byor la dbang thob pa bstan par bya ba'i phyir/ de bzhin gshegs pa thams cad kyi zhes bya ba la sogs pa gsungs te/ de bzhin gshegs pa thams cad kyi thams cad mkhyen pa'i ye shes ni dngos po'i don thams cad ji lta ba bzhin du thugs su chud pa ste/ lam gyi rnam pa'i yid kyi rnam par shes pa'o// de nyid ni rnal 'byor chen po ste/ zhi gnas dang lhag mthong zung du 'jug pa'i lam gyi ngo bo nyid de/ rnal 'byor de gang la yod pa de la de skad ces bya'o// dbang phyug kyang de nyid yin no// de bas na de bzhin gshegs pa thams cad kyi thams cad mkhyen pa'i ye shes dang ldan pa rnal 'byor chen po'i dbang phyug ces bya ste/ 'dis kyang chos thams cad ji lta ba bzhin du yongs su mkhyen pa yin pas so sor rtog pa'i ye shes brnyes pa yin te/ bcom ldan 'das ni yid kyi rnam par shes pa rnam par dag pa pad+ma'i rigs kyi ngo bo nyid thugs su chud pa yin par ston to// sngags pa rnams kyis kyang rnal 'byor la goms par bya'o zhes ston pa yin no// bya ba sgrub pa dang / thugs rje chen pos gzhan gyi dbang la 'jug pa yin no zhes bstan par bya ba'i phyir de bzhin gshegs pa thams cad kyi zhes bya ba la sogs pa gsungs te/ de bzhin gshegs pa thams cad kyi phyag rgya ni phyag rgya chen po la sogs pa'i mtshan nyid can gyi phyag rgya rnam pa bzhi'o// de rnams kyi mnyam pa nyid ni don dam par dngos po med pa'i ngo bo nyid dang / kun rdzob tu dbye ba med pa khyad par du 'byed par byed pa nyid de des thugs su chud pa ni brnyes pa'o// sna tshogs pa ni sems can gyi khams ma lus pa'i rgyu dang 'bras bu'i mngon par 'dod pa mthong ba dang / ma mthong ba'i 'bras bu thob par mdzad pas na sna tshogs pa'i bya ba mdzad pa ste/ sna tshogs pa'i bya ba mdzad pa'i ngo bo yin pas ni/ sna tshogs pa'i bya ba mdzad pa nyid de de rgyur gyur pas ma lus pa ste/ thams cad lus pa med pa ste sems can gyi khams thams cad kyi re ba thams cad ces bya ba srid pa'i rnam pa thams cad do// de yongs su bskong ba ni mngon par 'dod pa'i don yongs su rdzogs par mdzad pa'o// de nyid phrin las te/ de mdzad pa na re ba thams cad yongs su bskong ba'i phrin las mdzad pa'o// 'dis kyang bcom ldan 'das mig dang / rna ba dang / sna dang / lce dang / lus kyi rnam par shes pa rnam par dag pa'i ngo bo nyid mngon sum du mdzad pas bya ba sgrub pa'i ye shes brnyes te/ las kyi rigs kyi ngo bo nyid yin par ston to/ sngags pa rnams kyis kyang zhi ba la sogs pa'i las rnams la goms par bya'o zhes ston pa yin no// de lta bu de su zhig yin zhe na/ thugs rje che ba zhes bya ba la sogs pa gsungs te rnam par snang mdzad kyang yin la chen po yang yin pas/ rnam par snang mdzad chen po ste/ rnam par snang bar byed pa nyid kyis na rnam par snang mdzad do// 'di skad ston te nam mkha'i khams thams cad ltar rtag tu bzhugs pa/ sku dang gsung dang thugs rdo rje bcom ldan 'das rnam par snang mdzad chen po byang chub pa'i mtshan nyid rdo rje sems dpa' gzhi'i sa la rnam par bzhugs pa'i byang chub sems dpa' las lhag pa nyid do// de bas na de ltar chen po nyid de thams cad du khyab pas phyogs bcur skad cig ma gcig gi shugs kyis rnam par snang zhing 'bar la/ gzugs thams cad yang dag par ston par mdzad pas na rnam par snang mdzad chen po zhes bya'o// de lta bu'i bcom ldan 'das dus ji srid cig gi bar du bzhugs she na/ rtag pa zhes bya ba gsungs te/ rgyun gyi rtag pa nyid kyi dkyil 'khor ba ji srid kyi bar du bzhugs so zhes bya ba'i don to// de ci'i phyir zhe na/ thugs rje chen po'i gzhan gyi dbang gis sems can gyi don du bzhugs so// ji ltar na 'das pa dang ma 'ongs pa dang / da ltar byung ba zhes brjod par bya zhe na/ dus gsum gyis mnyam pa nyid la bzhugs zhes bya ba gsungs te/ 'das pa dang ma 'ongs pa dang / da ltar byung ba'i dus gsum ni dus gsum mo// de dag sprul pa'i skus yongs su mya ngan las 'das pa la sogs pa yang dag par ston par mdzad pas dus gsum gyis mnyam pa nyid la bzhugs pa ste/ kun rdzob tu bzhugs pa zhes bya ba'i don to// longs spyod rdzogs pa'i sku dang / chos kyi sku dag ni rgyun chad pa med pas 'das pa dang ma 'ongs pa'i dbye ba yod pa ma yin no// ci 'di dag gzhan du rnam par dbye ba'am 'on te ma yin zhe na/ sku dang gsung dang thugs thams cad ces bya ba la sogs pa gsungs te/ sku yang yin la thams cad kyang yin pas/ sku thams cad de longs spyod rdzogs pa dang / sprul pa'i sku zhes bya ba'i don to// gsung thams cad ni bka' rnams so// thugs thams cad ni me long lta bu dang mnyam pa nyid dang so sor rtog pa dang / bya ba grub pa'i ye shes rnams so// sku dang gsung dang thugs de nyid rdo rjer gyur pa gang yin pa de la de skad ces bya ste gnyis su med pa'o// de yang re zhig sems dang sems kyi tshogs rnams der ro gcig par gyur pa nyid kyis rnam par rtog pa thams cad kyis bskyod par mi nus pas rdo rje dang 'dra bas rdo rje'o// bdag po de las nges par byung ba'i longs spyod rdzogs pa'i sku dang / gsung rnams kyang dngos po'i don thams cad kyis mi phyed pas na rdo rje ste de ltar na gsum char la yang rdo rje nyid du 'dod pas sku dang gsung dang thugs rdo rje'o// de yang ji ltar sku dang gsung dang thugs 'di dag rdo rjer gnas pa de bzhin du blos rtogs par mdzad cing de bzhin du gzhan dag la ston par mdzad pa ni/ thugs rje gzhan gyi dbang du gyur pa/ de bzhin gshegs pa'o zhes gsungs te/ ston par mdzad pa'i yon tan yang dag par ston par mdzad pa 'dis/ dag pa'i chos kyi rjes su 'brang ba rnams sngags kyi tshul la 'jug par bya ba'i phyir brtson par 'gyur ba dang / dad pa'i rjes su 'brang ba rnams re zhig ston pa po'i yon tan thos pas 'bad de/ dang bas bcom ldan 'das kyis bstan pa yin no zhes nges pa skyes par gyur nas 'jug par 'gyur ba dang / chos kyi rjes su 'brang ba rnams kyang shes rab la spyod par 'gyur ba nyid kyis nyes pa thams cad dang bral bar gyur cing thugs rje'i bdag nyid can slu bar mi mdzad pas sngags kyi tshul 'di bstan pa yin no zhes nges pa skyes par gyur nas 'jug par 'gyur te/ nyes pa zad pa brdzun gyi tshig // smra bar mi 'gyur rgyu med phyir// zhes bshad pa ste/ de ltar gyur pas 'di bshad pa yin no zhes nges pa bskyed nas/ gang du bzhugs pas 'di gsungs zhes rnal 'byor gyi gnas bstan par bya ba'i phyir de bzhin gshegs pa thams cad bzhugs shing zhes bya ba la sogs pa smos te/ de bzhin gshegs pa thams cad bsten pa yin pas na de bzhin gshegs pa thams cad bzhugs shing zhes bya'o// de ci'i phyir zhe na/ smras pa gang gi phyir bsngags pas so// bsngags pa nyid kyis na bstod pa'o// de ltar na de ni de bzhin gshegs pa thams cad bzhugs pa dang / bsngags pa dang bstod pa ste/ de bas na de ltar de bzhin gshegs pa thams cad bzhugs shing bsngags pa'ang bstod pa de lta bu'i gnas der bzhugs so zhes bya bar sbyar ro// nor bu rin po che dang zhes bya ba la sogs pa la nor bu rnams dang / rin po che rnams ni nor bu rin po che ste/ nor bu ni yid bzhin gyi nor bu'o// rin po che ni pad+ma rA ga la sogs pa'o// nor bu dang rin po che yang yin la/ chen po yang yin pas nor bu rin po che chen po ste/ de rnams kyis spras pa ni rnam par brgyan pa'o// de nor bu dang rin po ches spras pa 'ba' zhig tu ma zad kyi kha dog sna tshogs pa yang yin te/ kha dog sna tshogs pa ni sngon po dang ser po la sogs pa'i kha dog rnam pa du ma'o// dril bu btags pa ni dril bu dang sprel ba'o// dril bu btags pa yang yin la dar gyi ba dan la sogs pa rlung gis bskyod pa yang yin pas/ de skad ces bya ste/ me tog gi phreng ba ni me tog brgyus pa'o// rnga ma ni rnga yab bo// dra ba ni mchog dbus na yod pa'o// dra ba phyed pa ni mchog tha ma na yod pa'o// zla ba ni ye shes kyi pha rol tu phyin pa ston par byed pa'i me long gi dkyil 'khor te/ de rnams rlung gis bskyod pa ni rlung gis bteg cing g.yo bar byas pa'o// de ltar na de lta bu'i dar gyi ba dan dang / me tog gi phreng ba dang / rnga ma dang / dra ba dang / dra ba phyed pa dang / zla ba rlung gis bskyod pa de rnams kyis gzhal yas khang de rnams nye bar mdzes par byas pa'o// de lta bur gyur pa dang / gang na bzhugs she na/ 'dod pa'i khams thams cad kyi zhes bya ba la sogs pa gsungs te/ 'dod pa'i khams kyang yin la/ thams cad kyang yin pas/ 'dod pa'i khams thams cad de phyogs bcu'i nam mkha'i khams mthar thug pa ji snyed pa'i 'dod pa'i khams de snyed dang gzhan 'phrul dbang byed kyi lha'i rgyal po'i gnas ji snyed pa de snyed du bdag nyid kyi dngos po tshad med pa nyid kyis bzhugs so zhes bya ba'i don to// de yang gzhan rnams kyis sprul pas na gzhan 'phrul te/ longs spyod de rnams la dbang sgyur bar nus pa de la gnas pa'i ngang tshul can gyi lha gang yin pa de la de skad ces bya'o// gzhan gyi sprul pa la longs spyod par nus pa'i lha de rnams nyid kyi rgyal po yin pas na/ gzhan 'phrul dbang byed kyi lha'i rgyal po ste/ bcom ldan 'das bde ba chen po rdo rje sems dpa' 'dod pa'i khams kyi dbang phyug chen po 'dul bar bya ba'i phyir/ btsun mo'i 'khor gyi nang na bzhugs te/ gzhan dag gis ni de bzhin gshegs pa thams cad bzhugs pa la sogs pa'i yon tan dang ldan pa'i gzhal yas khang longs spyod par 'os pa ma yin no// 'dis ni gdul bya rnams 'dod pa bskyed par bya ba'i phyir/ gnas phun sum tshogs pa gsungs pa yin no// ci bcom ldan 'das 'di gcig pu zhig bzhugs sam zhe na/ 'di lta ste byang chub sems dpa' sems dpa' chen po zhes bya ba la sogs pa gsungs so// der gtso bo su zhig yin zhe na/ phyag na rdo rje la sogs pa'i byang chub sems dpa' brgyad de/ byang chub ston par byed pa'i mtshan ma ni rdo rje ste/ des nye bar mtshan pa'i phyag mnga' bas na phyag na rdo rje'o// gzigs par mdzad pas na spyan ras gzigs te/ rang bzhin gyis rnam par dag pa la so sor rtog par mdzad pa dang / sems can thams cad yongs su bskyab pa la so sor rtog par mdzad pa'o// de'i dbang phyug ni gtso bo ste/ spyan ras gzigs dbang phyug go// nam mkha' ni mnyam pa nyid kyi ye shes te/ de'i snying po de skye ba'i gnas mnga' ba gang yin pa de ni nam mkha'i snying po'o// chos bdag med par rjes su dran pas sku dang gsung dang thugs rdo rje gcig tu bya ba ni khu tshur te/ de las byung ba la yang nye bar gdags pas rdo rje khu tshur zhes bya'o// 'jam zhing mnyen pa'i dpal gang la yod pa ni 'jam dpal te/ gzhon nu'i mdangs dang ldan pa'i ngo bo nyid dang ldan pa'o// shes rab kyi pha rol tu phyin pa la gnas pa'i rgyu mthun pa nyid kyis nyon mongs pa can dang / nyon mongs pa can ma yin pa'i rmongs pa'i sra ba mi mnga' ba'i phyir ro// sems bskyed pa'i rjes thogs nyid la chos kyi 'khor lo ste/ dkyil 'khor bskor ba'i ngang tshul gang la yod pa de la de skad ces bya ste/ byang chub sems dpa' yang yin la sems bskyed ma thag tu chos kyi 'khor lo bskor ba yang yin pas de skad ces bya'o// nam mkha' ni go 'byed de/ de nyid ni rdzas kyi snod kyi khang par gyur pa gang yin pa de ni nam mkha'i mdzod do// bdud kyang yin la thams cad kyang yin pas bdud thams cad de/ lha'i bu dang / phung po dang / nyon mongs pa dang / 'chi bdag gi bdud do// de rnams rab tu 'joms shing zlog pa'i ngang tshul gang la yod pa de ni de skad ces bya'o// de dag la sogs pa zhes bya ba ni de dag nyid ces bya ba'i don to// de ltar na de dag la sogs pa'i byang chub sems dpa' sems dpa' chen po bye ba phrag brgyad kyis yongs su bskor ba ste/ kun nas yongs su bskor ba dang / mdun gyis bltas pa ste/ mos pa'i khyad par phul du byung bas blo la 'jog pa'o// ci zhig mdzad nas chos ston par mdzad ce na/ chos thams cad kyi ngo bo nyid rnam par dag pa'i sgo zhes bya bar rnam par sbyar te/ ston te zhes bya ba ni 'chad par mdzad do// khyad par ji lta bu zhig ce na thog mar dge ba zhes pa la sogs pa gsungs te/ dang por thos par gyur pa ni gnas skabs su mos pa dam pa'i rgyur gyur pas na thog mar dge ba'o// bar du bsam pa'i gnas skabs na dga' ba'i rgyur gyur pas na bar du dge ba'o// tha mar bsgom pa'i gnas skabs na grol ba'i rgyur gyur pas na tha mar dge ba'o// yang na tshul khrims dang ting nge 'dzin dang shes rab skyed par byed pa nyid kyis thog ma dang bar dang tha mar dge ba ste dge ba ni 'tshe ba med pa'o// byang chub kyi sems la sogs pa'i tshig gi tshul yin pas na don bzang po'o// skad zur chag pa la sogs pa dang bral bas na tshig 'bru bzang po'o// gang zag dang chos su 'dzin pa dang bral bas na ma 'dres pa'o// theg pa ma lus pa la lhag par mos pa'i sems can rnams kyi mngon par 'dod pa'i don thob par mdzad pas na yongs su rdzogs pa'o// chos thams cad dngos po med pa'i ngo bo nyid du ston pa'i rang bzhin yin pas na yongs su dag pa'o// de nyid yang dang yang du mngon sum du byed par 'gyur ba'i bsgom pa'i lam ni yongs su byang ba'o// chos kyang yin la thams cad kyang yin pas na chos thams cad de/ rab tu dga' ba la sogs pa'o// de rnams kyi rnam par dag pa yin pas na/ chos thams cad rnam par dag pa ste/ rab tu dga' ba la sogs pa'i skye ba med pa mngon sum du byas pa'o// chos thams cad rnam par dag pa'i sgo ni thabs te/ gang gi rab tu dga' ba la sogs pa/ thos pa dang / bsam pa dang / bsgom pa'i tshul gyis rnam par dag pa thob pa'o// ming de skad ces bya ba'i shes rab kyi pha rol tu phyin pa'i tshul gang yin pa de la de skad ces bya ste/ de la shes rab ni chos thams cad bdag med par rnam par 'byed pa'i rnam pa'i blo gros so// de nyid ni bdag nyid kyi phun sum tshogs pa'i pha rol tu son cing phyin pa yin pas na/ shes rab kyi pha rol tu phyin pa ste/ nyon mongs pa can dang / nyon mongs pa can ma yin pa'i rmongs pa dang bral bas chos thams cad bdag med pa'i rnam par lhun gyis grub pa thob pa'i blo gros zhes bya ba'i don to// de'i tshul ni rab tu dga' ba rnam par dag pa'i gnas la sogs pa thos pa dang / bsam pa dang bsgom pa'i mtshan nyid ni tshul te thob par byed pa'o// des de rtogs par mdzad nas de lta bu'i tshul te/ yang dag par ston te zhes bya ba ni gsung gis ston cing 'chad par mdzad pa'o// chos thams cad rnam par dag pa'i sgo zhes bya ba'i shes rab kyi pha rol tu phyin pa'i tshul 'di yang dag par ston te zhes bya ba 'di gang zhig yin zhe na/ 'di ltar rab tu dga' ba rnam par dag pa'i gnas nas/ ro rnam par dag pa'i gnas kyi bar du gsungs pa'o// 'di ltar zhes bya ba ni gang zhe na zhes bya ba'i don to// rab tu dga' ba rnam par dag pa la sogs pa'i rang bzhin can 'di yin no zhes bya ba'i don te/ de la skyes pa dang bud med kyi dbang po gnyis snyoms par 'jug pa las byung ba'i tshim pa'i khyad par ni rab tu dga' ba'o// de'i rnam par dag pa ni rab tu dga' ba rnam par dag pa ste/ don dam pa nyid do// de yang rab tu dga' ba'i ngo bo nyid med pa ni rab tu dga' ba rnam par dag pa'o// rab tu dga' ba rnam par dag pa'i gnas ni rab tu dga' ba rnam par dag pa'i gzhi'o// 'di ni zhes bya ba ni gnas ni 'di yin no zhes ston pa ste/ des na gnas kyi sgra gnyis pa dang 'di sbyar bar bya'o// 'di lta ste zhes bya ba ni snga ma dang sbyar bar bya'o// byang chub sems dpa'i gnas so zhes bya ba ni ngo bo nyid kyis byang chub sems dpa'i gnas yin te/ de'i don ni 'di yin no// gang gi tshe bcom ldan 'das rdo rje sems dpa' 'di byang chub sems dpa'i dkyil 'khor la sogs pa'i tshul gnas kyi rnam pa bcu bdun po la sems can rnams gdul bar bya ba'i phyir bsten par mdzad pa'am/ phyag rgya chen po la sogs pa bsgom pa'i tshul de ni rab tu dga' ba rnam par dag pa'i gnas sam/ rab tu dga' ba rnam par dag pa'i don du'am/ rab tu dga' ba rnam par dag pa'i rgyu'o// gsang sngags kyi spyad pa spyod pa rnams kyis ni/ des dkyil 'khor la sogs pa la dgongs par gyur na gsang sngags kyi sgo'i spyad pa spyod pa rnams kyis rab tu dga' ba rnam par dag pa thob par 'gyur ro// de bas na rab tu dga' ba rnam par dag pa de ni gnas su 'gyur ro// yang na thams cad la mchog tu 'gyur ba'i dngos grub zag pa med pa'i bde ba dang yid bde ba'i ngo bo nyid bcom ldan 'das rdo rje sems dpa' ni rab tu dga' ba ste/ de nyid ni rab tu dga' ba rnam par dag pa'o// de nyid ni gnas yin pas na rab tu dga' ba rnam par dag pa'i gnas so// 'di gang gi gnas yin zhe na/ bcom ldan 'das rdo rje sems dpa' byang chub sems dpa'i'o// 'dis ni 'di skad ston par 'gyur te/ gang 'di rab tu dga' ba rnam par dag pa'i gnas gang yin pa de ni bcom ldan 'das rdo rje sems dpa' byang chub sems dpa'i gnas te/ sems can gdul bar bya ba'i phyir rten du gyur pa'o// de yang gang gi phyir rab tu dga' ba rnam par dag pa'i gnas 'di des 'dul ba'i sems can gyi khams rnams la 'dod chags kyis 'dod chags rab tu spong bar mdzad pa'am/ gsang sngags kyi sgo'i spyad pa spyod pa'i byang chub sems dpa' rnams kyi gnas de ni bcom ldan 'das rdo rje sems dpa'i gnas te/ sems can rnams gdul ba'i phyir rten du 'gyur ba'o// gang gi phyir rab tu dga' ba rnam par dag pa'i gnas des rab tu dga' ba rnam par dag pa la brten te bsgom pa'i stobs kyis gnas de nyid thob par 'gyur ro// de bas na rab tu dga' ba ni bcom ldan 'das rdo rje sems dpa' yin pas som nyi mi bya'o// de yang de nyid las/ kun gyi dam pa dngos grub mchog // dbang phyug chen po thog ma'i lha// rdo rje 'dzin pa rgyal po che// rab tu dga' ba mi 'gyur mchog // ces gsungs pa'i phyir ro// shin tu dga' bas na rab tu dga' ba'o zhes bshad de/ gsang ba lngas sems can rnams smin pa la spyod par mdzad do zhes bya ba'i don te// de ltar na rab tu dga' ba rnam par dag pa'i gnas 'dis ni rdo rje sems dpa'i ngo bo nyid 'di bshad pa yin no// bud med dang skyes pa'i dbang po gnyis snyoms par 'jug pa'i bde ba dang yid bde ba'i dus kyi rjes thogs la phan tshun kun du chags pa nye bar skye bar 'gyur ro zhes bstan par bya ba'i phyir/ 'dod chags kyi mda' zhes bya ba la sogs pa gsungs te/ 'dod chags ni zhen pa'i mtshan nyid can no// 'dod chags nyid mda' yin pas na 'dod chags kyi mda' ste/ sems dang sems las byung ba phra mo 'bigs pa'i phyir ro// 'dod chags kyi mda'i rnam par dag pa zhes sbyar te/ phan tshun kun du chags pa las 'khyud pa dang / reg par byed la reg par gyur pa las ni phan tshun gcig la gcig yongs su mi 'dor ba'i chags pa 'byung ngo // chags par gyur pa las ni phan tshun nye bar sbyor ba'i phyir/ rgyal po la sogs pa'i longs spyod thams cad kyi dbang phyug gi bdag po ni 'dod chags kyi mdas rnam par bcom pa ni bdag tu 'dzin pa'i rnam pa'i shes rab ni lta ba'o// phan tshun reg pa las kun du byung ba'i mgu ba ni dga' ba'o// chags pas zil gyis non pa rnams ni ma 'ongs pa na 'ang 'bral bar mi 'gyur bar 'dod pa ni sred pa'o// dbang phyug gi gnas kyis myos pa rnams kyi nga rgyal gyi ngo bo nyid ni snyems pa'o// bdag tu lta ba la zhugs pa rnams kyi me tog la sogs pas bdag nyid brgyan pa ni rgyan no// mgu ba dang dga' ba'i bde bas yid tshim pa'o// mngon par sbyor bar 'dod pa'i mar me la sogs pa ni snang ba'o// nga rgyal gyis zil gyis non pa rnams mtho ba las nyams pa ni 'jigs pas khrus la sogs pas lus kyi dri ma bsal ba ni lus kyi bde ba'o// bdag nyid kyi rgyan gyi rgyur gyur ba rab tu dang ba la sogs pa ni gzugs so// yid tshim pa thob pa rnams kyis gcig la gcig smra ba ni sgra'o// snang ba yod pas na gcig gis gcig mthong bas dris nyug pa ni dri'o// lus kyi dri ma dang bral nas phan tshun zas snyod pa ni ro'o// de nas de'i rjes su myong ba ste/ 'di ni 'khor bar 'jug pa'i rim pa yin no// gang gi tshe rdo rje yid las byung ba la sogs pa nyid 'dod chags kyi mda' zhes bshad pa de'i tshe/ rdo rje sems dpa'i bde ba myong ba rnams sam bde ba ma myong ba rnams de thob par 'dod pas yang dang yang du rdo rje sems dpa'i ngo bo nyid la kun du zhen par sgom pa ni 'dod chags te/ de skad du/ 'dod chags dam tshig yin par bshad// chos kyi 'dod pa yid du 'ong // zhes gsungs pa'i phyir ro// 'di bsgoms pas kyang rdo rje sems dpa'i ngo bo nyid mngon sum du byed pa ni reg pa'o// reg pa las ni chos thams cad dngos po med pa'i ngo bo nyid yang dag par skyes pa las kye ma'o sems can 'di dag ni ngo bo nyid kyis sdug bsngal ba ste/ bdag dang bdag gir 'dzin pa la mngon par zhen pa'i khams gsum pa rnams ni/ zo chun gyi rgyud mo ltar 'khor ba ni chos thams cad dngos po med pa'i ngo bo nyid du ma mthong ba yin gyi gang bdag gis 'di rnams la lam yang dag par bstan par bya'o zhes bya ba'i snying rje chen po'i mtshan nyid can gyis sems can rnams la chags pa nye bar skye bar 'gyur te/ ji ltar rtogs pa'i ye shes nyid dang mi bral bar 'dod pa ni chags pa ste sdug pa'o// snying rje chen po gzhan gyi dbang du gyur pas sems can thams cad kyi don bya ba'i phyir/ rdo rje hUM mdzad la sogs pa'i sprul pas thams cad la dbang phyug dang / dbang rnam par dag pa ni dbang phyug ste/ dbang phyug ni longs spyod ma lus pa phun sum tshogs pa'o// dbang ni de la dbang du gyur pa nyid do// bsgom pa la kun du zhen pa rnams kyi yang dag pa'i don rab tu 'byed pa'i shes rab ni lta ba'o// rdo rje sems dpa'i ngo bo nyid mngon sum du byed pa'i mgu ba ni dga' ba'o// sdug par sems pa thams cad yongs su mya ngan las 'das par 'dod pa ni sred pa'o// thams cad la dbang phyug dang rnam par dag pa la gnas pa rnams sems can rnams kyi don bya ba'i phyir bdag nyid las gnyis su med pa nyid du yang dag par ston pa'i dregs pa ni snyems pa ste/ spro ba'i mtshan nyid can no// bdag tu lta ba dang bral ba rnams kyi byang chub kyi yan lag bdun gyi mtshan nyid can gyi rgyan ni rgyan no// de nas kyang bar chad med pa'i lam gyi mtshan nyid can gyi shes rab ni yid tshim par byed pa'o// de nas kyang spyan lnga'i rang bzhin can ni snang ba'o// skyes bu chen po'i mtshan sum cu rtsa gnyis kyi mtshan nyid ni lus bde ba'o// dpe byad bzang po brgyad cu ni gzugs te/ sku des mngon par dad par byas pa'i sems can rnams la pha rol tu phyin pa bcu la sogs pa'i sgra thos par mdzad pa ni sgra'o// de'i don la lhag par mos pa ni dri'o// lha dang ro gcig tu gyur pa'i sems ni ro'o// de nas kyang rdo rje sems dpa' la sogs pa'i ngo bo nyid kyis rab tu dga' ba mngon sum du byed do// 'dod chags kyi mda' la sogs pa'i gnas rnams kyis kyang rim pa ci lta ba bzhin du rdo rje yid las byung ba dang ki li ki la dang / rdo rje sdug pa dang / rdo rje snyems pa dang / sgeg mo dang / bzhad pa mo dang / glu mkhan mo dang / rdo rje dpyid dang / rdo rje sprin dang / rdo rje ston dang / rdo rje dgun dang / gzugs dang sgra dang dri dang ro'i lha mo'i ngo bo nyid du yang dag par ston pa yin te/ rab tu dga' ba rnam par dag pa'i gnas bzhin du thams cad la yang bshad par bya'o// bcom ldan 'das rdo rje sems dpa' 'dod pa'i khams kyi dbang phyug gdul bar bya ba'i phyir/ btsun mo'i 'khor gyi nang na bzhugs pa'i rab tu dga' ba'i skur sprul par mdzad pa dang / de mthong nas 'dod pa'i khams kyi dbang phyug rang gi chung ma'i 'khor rnams la sdug bsngal bskyed pa'i blo skyes pa dang bcom ldan 'das la yang mngon par dad pas bcom ldan 'das la phyag byas so// de lta bas na bcom ldan 'das kyis gzugs rnam par dag pa'i gnas so snyam nas bcom ldan 'das ji ltar na khyed kyi phun sum tshogs pa 'di dag thob par 'gyur zhes zhus pa dang / de'i phyir de gsum la skyabs su 'gro ba dang / byang chub tu sems bskyed pa la rab tu bkod nas de nyid la dmigs te/ bcom ldan 'das kyis rab tu dga' ba rnam par dag pa'i gnas la sogs pa ston par mdzad pa gang yin pa de ni sgra'o// sgra de thos pa dang de'i don de la lhag par mos pa'i ngo bo nyid kyi tshul khrims ni dri'o// de skad du/ gal te byang chub sems dpa' 'dod yon lnga spyod kyang // zhes gsungs pa dang / gzhan yang // tshul khrims dri ni bla na med// ces gsungs pa'i phyir ro// de nyid la lhag par mos pa'i shin tu mthar thug pa ni ro'o// de nas kyang byang chub kyi yan lag bdun gyi me tog gi mtshan nyid can gyi bsam gtan ni rgyan no// de nas kyang nges par 'byed pa'i cha dang ldan pa'i chos rab tu rnam par 'byed pa can gyi mtshan nyid can gyi shes rab ni yid tshim par byed pa'o// de nas kyang snang ba thob pa dang snang ba mched pa dang / de kho na nyid kyi don la phyogs gcig pa las byung ba'i bar chad med pa'i ting nge 'dzin gyi mtshan nyid ni snang ba'o// de nyid la yang sems can dang bdag tu lta ba'i rnam par rtog pa la sogs pa de'i dri ma dang bral ba'i lus kyi bde ba'i rgyur gyur pa'i phyir lus so// de nas bdag med par mthong ba ni lta ba'o// de'i rgyu la rab tu mgu ba ni dga' ba'o// de nas ji ltar mthong ba'i don yang dang yang du mngon sum du byed par mngon par 'dod pa ni sred pa'o// mngon par 'dod par gyur pa de la spro ba'i grags pa ni snyems pa'o// spro bar gyur pa dang yang dang yang du rab tu dga' ba rnam par dag pa'i gnas la kun du zhen par bsgom pa ni 'dod chags kyi mda'o// des kyang rab kyi mthar thug par gyur pa dang / de la spyan lnga ste/ sha'i spyan dang / lha'i spyan dang / shes rab kyi spyan dang / chos kyi spyan dang / sangs rgyas kyi spyan te/ de nas phung po lnga'i mtshan nyid can tshul khrims 'chal pa la sogs pa'i dri ma dang bral ba chos kyi sku la sogs pa'i rang rang gi ngo bo nyid de mngon sum du byed pa ni reg pa'o// rab tu dga' ba rnam par dag pa'i gnas mngon sum du byas pa dang / de yongs su mi spong ba'i chags pa ni sdug pa'o// des na nyon mongs pa can dang nyon mongs pa can ma yin pa'i rmongs pas skabs mi phyed par rang bzhin gyis 'od gsal ba'i rnam par thar pa thob pas lhun gyis grub par 'jug pa ni thams cad la dbang phyug dang / dbang rnam par dag pa thob pa ste/ bde ba chen po rab tu dga' ba'i bde bas brgyad pa'i dbang phyug tu gyur pa ste/ 'di ni de'i sgo'i rim pa yin no// yul spangs pa'i thar pas skrag pa rnams la ni tshul 'di yin te/ de rnams kyis 'khor ba'i gzugs mi brtan pa spangs nas/ lta bas mi ngoms pa'i gzugs thob ste/ bde ba chen po myong bar 'gyur ro zhes nges par dgod par bya ba'i phyir bcom ldan 'das kyis ji skad du bshad pa'i gzugs yang dag par ston par mdzad pa ni gzugs so// pi wang la sogs pa'i sgra ni pi wang gi gzugs tsam gyis dga' ba skyed par mi 'gyur te/ de bas na pi wang brdungs pa la brtson pa ni sgra'o// de med par yang ma yin no zhes bstan pa'i phyir phyag na dri bsnams pa ni dri'o// bza' ba med par shin tu dga' bar mi 'gyur te/ de bas na ro'i snod phyag na bsnams pa ni ro'o// me tog gi rgyan med na de dang 'dra ste/ de bas na me tog gi gzugs ni rgyan no// bdug spos med par yid tshim par mi 'gyur te de bas na spos so// mun par ni gcig gis gcig mthong ba med pas de'i phyir de bas na nor bu rin po che la sogs pa'i snang ba phyag na bsnams pa'o// dri byug pa med par lus kyis bde ba'i rgyur mi 'gyur te/ de bas na dri byug pa'o// las byed pa'i bran mo dang slas kyi tshogs med par rab tu dga' bar mi 'gyur te/ de bas na sgeg mo la sogs pa ste/ mig gi chags pa dang lta ba dang dga' ba dang sred pa dang / rab tu dga' ba'i spros pas mtho ba'i snyems pa'i ngo bo nyid do// gzhan ma yin par gyur pa ni 'khyud par byed pa ste/ nam yang yongs su spong bar mi byed cing 'di rnams la rnam pa thams cad du dbang du gyur pa nyid kyis rab tu bde ba chen po myong bar 'gyur bas 'dod chags kyi mda' dang / reg pa dang / sdug pa'i 'ching ba dang thams cad la dbang phyug dang dbang rnam par dag pa'i rab tu dga' ba'i gnas kyis yang dag par ston par mdzad pa 'di ni 'dod chags dang ldan pa rnams 'dod chags kyis 'dod chags yang dag par spong ba'i rim pa yin no// de skad du dam tshig chen po las dam tshig chen po'i dkyil 'khor la 'jug par bya ba'i phyir/ rtag tu 'dod la gnas pa yi// lha yi bu ni 'di rnams dang // 'dod chags can ni gzhan gyi phyir// rab dga'i dkyil 'khor bshad pa yin// zhes gsungs pa dang / gzhan dag las kyang // bin da'i nags ni nyams dga' pa'i// wa nyid gyur kyang mchog yin gyi// gau ta ma yul rnams spangs pa yi// thar pa nam yang mi 'tshal lo// zhes 'byung ste de bas na yon tan yin no// de ci'i phyir zhe na zhes bya ba ni gtan tshigs gang gi phyir/ rab tu dga' ba rnam par dag pa'i gnas 'di ni/ 'di lta ste byang chub sems dpa'i gnas so zhes bya ba'i gtam rgyud bstan pa'i phyir gsungs pa yin te/ de yang 'di ltar chos thams cad ni ngo bo nyid kyis rnam par dag pa ste zhes gsungs te de yang gang gi phyir rab tu dga' ba la sogs pa nas/ ro'i mthar thug pa rnams ni don dam par dngos po med pa'i ngo bo nyid do zhes bya ba'i don to// de lta yin du zin kyang // shes rab yongs su dag pa med par 'di dag ji ltar thob par 'gyur zhe na/ de'i phyir chos thams cad ces bya ba la sogs pa gsungs te/ chos thams cad ngo bo nyid kyis dngos po med pa'i ngo bo nyid du gyur pa gang yin pa de nyid ni shes rab kyi pha rol tu phyin pa yongs su dag pa yin te/ chos rnams ni chos nyid las mi 'gyur ba yin pa'i phyir ro// gang gi phyir stong pa nyid kyi sgras shes rab kyi pha rol tu phyin pa nyid yin par bshad de/ de bas na rab tu dga' ba rnam par dag pa'i gnas 'di ni 'di lta ste byang chub sems dpa'i gnas so zhes bya ba nas/ ro rnam par dag pa'i gnas 'di ni 'di lta ste byang chub sems dpa'i gnas so zhes bya ba'i bar du grub par gyur pa yin te/ gang gi phyir de mngon sum du byas pa'i ngo bo nyid yin pa'i phyir ro// da ni phan yon bstan par bya ba'i phyir/ gang la la zhes bya ba la sogs pa gsungs pa yin te/ chos thams cad ni rab tu dga' ba la sogs pa'o// de rnams kyi ngo bo nyid rnam par dag pa ni snga ma dang 'dra'o// de nyid ni gnas so// de mngon par bsgrub pa ni mngon sum du byed ces bya ba'i don to// sgrib pa thams cad ces bya ba ni bstan pa'o// mchod pa dang zhes bya ba la sogs pa ni bshad pa yin te/ sgrib pa ni rnam pa lnga ste/ 'dod pa la 'dun pa dang / gnod sems dang / gnyid dang / rmugs pa dang / rgod pa dang / 'gyod pa dang / the tshom gyi ngo bo nyid dang / nyon mongs pa'i sgrib pa ni 'dod chags chen po la sogs pa nyon mongs pa rnams so// chos kyi sgrib pa ni 'phags pa'i lam skyes pa'i gegs su gyur pa ste/ dam pa'i chos spong ba la sogs pa'o// las kyi sgrib pa ni mtshams med pa lnga la sogs pa'o// 'dzin pa ni tshig dang don gyi tshul ma brjed par de sems la nges par 'jog pa'o// klog pa ni glegs bam du byas nas klog pa'o// kha ton du byed pa ni dam tshig tu bzung ba de yang dang yang du goms par byed pa'o// tshul bzhin du yid la byed pa ni sems pa dang sgom pa'o// chos thams cad kyi mnyam pa nyid rdo rje 'dzin ni stong pa nyid kyi ting nge 'dzin te de thob pa'o// chos thams cad la dbang phyug tu 'gyur ro// dga' ba ni ting nge 'dzin gyi rgyur gyur pa'i yid bde ba'o// de nyid 'bring dang chen po la sogs pa'i dbye bas mgu ba dang / mchog tu dga' ba'i sgrar bshad do// byang chub sems dpa' zhes bya ba la sogs pa ni gzugs la sogs pa nas rdo rje bsnyems pa'i bar gyi ting nge 'dzin thob pas zhes bya ba'i don to// de ltar re zhig bcom ldan 'das rnam par snang mdzad kyi rab tu dga' ba rnam par dag pa la sogs pa ston pas dkyil 'khor sprul par bya ba'i phyir bskul ba dang / de'i phyir bcom ldan 'das rdo rje sems dpa' rang gi de kho na nyid kyi snying po gsungs pa ni de nas zhes bya ba la sogs pas ston pa yin te/ de nas zhes bya ba ni bar ma chad pa ste/ bskul ba'i rjes thogs nyid la zhes bya ba'i don to// skal ba phun sum tshogs pa dang ldan pa'i phyir bcom ldan 'das te/ byang chub sems dpa'i lam 'bras bu dang bcas pa thugs su chud pa'i ngo bo nyid du gyur pas na bcom ldan 'das rdo rje sems dpa'o// dkyil 'khor ba'i sangs rgyas dang byang chub sems dpa' ma lus pa'i ngo bo nyid du gyur pas na de bzhin gshegs pa thams cad pa'o// de bzhin gshegs pa thams cad pa yang yin la theg pa chen po'i mngon par rtogs pa yang yin pas/ de bzhin gshegs pa thams cad pa theg pa chen po mngon par rtogs pa'o// de nyid ni dkyil 'khor thams cad pa ste gang gi phyir dkyil 'khor thams cad ni rdo rje sems dpa' yongs su gyur pa'i ngo bo nyid yin pa'i phyir ro// 'dis kyang dam tshig chen po'i de kho na nyid rdo rje dang po'o// byin gyis brlabs pa zhes bya ba'i rab tu dga' ba'i rdo rje'i dkyil 'khor gyi ngo bo nyid ni/ bcom ldan 'das rdo rje sems dpa'i ngo bo nyid yin par bshad pa yin no// rdo rje dbyings kyang yin la mtha' dag kyang yin pas na rdo rje dbyings mtha' dag yin te/ de bzhin gshegs pa'i dkyil 'khor gyi ngo bo nyid do// de dag gi sems dpa'i mchog ni rnam par snang mdzad ces bya ba'i don to// khams gsum mtha' dag ni khams gsum rnam par rgyal ba ste/ 'dis ni rdo rje hUM mdzad kyi ngo bo nyid yin no zhes pa'o// 'jig rten gsum po ma lus pa zhes bya ba la sogs pa ni 'gro ba 'dul ba'i ngo bo nyid do// don thams cad grub pa zhes bya ba ni nam mkha'i snying po'i ngo bo nyid do// lag na rdo rje thams cad dam tshig chen po zhes bya ba ni dkyil 'khor ma lus pa'i ngo bo nyid do// de ltar gyur pa 'di gcig pu zhig yin nam 'on te ma yin zhe na/ rdo rje gsang ba'i zhes bya ba la sogs pa gsungs te/ rdo rje zhes bya ba ni gtsug tor la sogs pa ste/ de nyid ni sems can chen po du mas g.yog byas pa gang yin pa de ni rdo rje gsang ba'i sems can chen po du mas g.yog byas pa'o// don ci zhig ston par mdzad ce na/ shes rab kyi pha rol tu phyin pa zhes bya ba la sogs pa gsungs te/ rab tu dga' ba rnam par dag pa'i gnas la sogs pa'i mtshan nyid can zhes bya ba'i don to// de las gzhan yang gang rdo rje dbyings su bde ba chen po don yod pa'i sgrar bshad pa de ni rdo rje sems dpa'i dkyil 'khor yin par bshad la de'i dam tshig ni rgyu ste/ de skad ces bya ba'i rang gi de kho na nyid kyi snying po gang yin pa de smras pa'o// de la rang gi bdag nyid kyi de kho na nyid ni rang gi de kho na nyid de rab tu dga' ba rnam par dag pa'i tshul lo// de nyid ni snying po ste de smras so zhes bya ba ni de ston par byed pa'i sgra gsungs so zhes bya ba'i don to// de yang de bzhin gshegs pa'i zhi ba'i tshul rnam par spangs nas rdo rje sems dpa'i sku la sogs pa sgeg pa'i gzugs su 'jog par mdzad cing bcings la/ des 'dul ba rnams la gzugs la sogs pa'i dngos po grub tu gyur pa ni dngos grub thams cad grub pa ste/ de bzhin gshegs pa rnam par snang mdzad bde ba chen po rdo rje 'bebs pas zhugs nas/ bcom ldan 'das rdo rje sems dpa'i phyag rgya chen po bcings pa'o// de bzhin gshegs pa thams cad kyi gsang ba'i rdo rje zhes bya ba ni de bzhin gshegs pa thams cad kyang yin la gsang ba'i rdo rje yang yin pas de skad ces bya ste/ bcom ldan 'das rdo rje sems dpa' ni de bzhin gshegs pa thams cad kyi gsang ba'i ngo bo nyid yin pa'i phyir ro// de la dmigs pa'i ting nge 'dzin ming de skad ces bya ba gang yin pa'i ting nge 'dzin de la snyoms par zhugs pas bzhugs pa ni/ zhi ba'i tshul spangs nas rdo rje sems dpa'i sku dang gcig tu gyur nas bzhugs so zhes bya ba'i don to// 'og min du mngon par rdzogs par sangs rgyas nas lha'i rgyal po'i gnas na bcom ldan 'das byang chub sems dpa' rnams kyis yongs su bskor nas bzhugs so zhes bya ba'i don to// 'dis ni sngags pa rnams kyi dam tshig pa'i sbyor ba dang dkyil 'khor gyi mchog gi ting nge 'dzin ston pa yin no// rab tu dga' ba rnam par dag pa la sogs pa nas brtsams te/ bcom ldan 'das rnam par snang mdzad gsang ba'i rdo rje zhes bya ba'i ting nge 'dzin la snyoms par bzhugs so zhes bya ba'i bar 'dis dkyil 'khor gyi rgyal po mchog gi ting nge 'dzin ston to// ting nge 'dzin gnyis po de dag mngon sum du byas nas bde ba chen po'i gnas la gnas pa'i sngags pas bsdu bar byas te/ de bzhin gshegs pa thams cad las rdo rje 'dzin pa chen po'i dbang bskur ba blangs la rdo rje gzugs la sogs pas dkyil 'khor du de bzhin gshegs pa thams cad bkug nas bcug ste/ bcings nas dbang du byas nas/ las kyi phyag rgya rnams kyi rang gi las rnams la/ bde ba chen po rdo rje sems dpa' la sogs pa nges par sbyar ba ni las kyi mchog ces bya ba'i ting nge 'dzin to// de ltar na ting nge 'dzin gsum po de dag ni dkyil 'khor gyi brtul zhugs la gnas pa'i slob dpon gyis nges pa kho nar snyoms par 'jug par byas te/ rnal 'byor gyi gsang ba las dang po'i sbyor ba dang dkyil 'khor gyi mchog dang las kyi mchog gi ting nge 'dzin rnams la snyoms par 'jug par bya'o zhes gsungs pa'i phyir ro// de nas rgyud phyi ma las gsungs pa'i tshul du de bzhin gshegs pa thams cad kyis gsol ba btab pas ting nge 'dzin la snyoms par 'jug ste/ dkyil 'khor gsungs pa yin no// de yang de nas zhes bya ba'i sgra ni bar ma chad pa ste/ gsol ba btab pa'i rjes thogs la zhes bya ba'i don to// gsang ba yang yin la chen po yang yin pas gsang ba chen po ste/ de nyid rdo rje yin pas na gsang ba chen po'i rdo rje'o// gsang ba chen po'i rdo rje nyid dam tshig yin pas na gsang ba chen po'i rdo rje'i dam tshig ste/ dam tshig ni dkyil 'khor ro// de las byung ba'i dkyil 'khor byin gyis rlob pa'i ye shes gang las byung ba'i ye shes gang yin pa de la de skad ces bya'o// de nyid ni phyag rgya ste/ ming de skad ces bya ba'i ting nge 'dzin gang yin pa de la snyoms par zhugs pa ste/ dkyil 'khor gyi rnam par thugs rtse gcig tu mdzad ces bya ba'i don to// dam tshig kyang yin la chen po yang yin pas na dam tshig chen po ste/ bcom ldan 'das byang chub pa'i mtshan nyid can rdo rje sems dpa'o// de'i de kho na nyid ni rab tu dga' ba'i ngo bo nyid la sogs par ston pa'o// de nyid ni rdo rje ste rdo rje byin gyis brlabs pa'i dkyil 'khor ro// ming de nyid ces bya ba'i dkyil 'khor de nyid gang yin pa de gsungs pa ni bka' stsal to zhes bya ba'i don to// de nas zhes bya ba ni gtan tshigs 'di'i phyir zhes bya ba'i don to// gang gi phyir dkyil 'khor du 'jug pa ni med par sems can rnams sangs rgyas kyi byang chub mthong ba'i skal ba can du mi 'gyur ro zhes bya ba'i don to// de bas na yang dag par bshad par bya ste/ yang dag pa dang bcas par rab tu phye ba bshad par bya'o zhes bya ba'i don to// ci zhig ce na dkyil 'khor chen po ste/ dkyil 'khor yang yin la chen po yang yin pas na dkyil 'khor chen po ste/ phyag rgya chen po'i gtso bo yin gyi/ gzungs la sogs pa'i phyag rgya gtso bor gyur pa ni ma yin no zhes bya ba'i don to// dbyibs ji lta bu zhe na dam pa zhes bya ba ste/ mchog ces bya ba'i don to// ming de skad ces bya ba zhig ce na/ de nyid dang po dam tshig ste// rdo rje byin rlabs zhes bya ba'o zhes bya ba ste/ ming de skad ces bya ba zhes bya ba'i don to// dbyibs ji lta bu zhe na/ grub zhir bgyi zhing zhes bya ba ste/ grwa bzhi dang ldan pa zhes bya ba'i don to// khyams rnams kyis yongs su bskor ba zhes bya ba ni gzhal yas khang gi phyi rol kun nas bskor phyogs su khyams kyis bskor ba la ni khyams rnams zhes bya'o// rdo rje dang / rdo rje rin po che dang / rdo rje pad+ma dang / sna tshogs rdo rje ni rdo rje kun no// sna tshogs pa'i ba dan gyi rtse mor dril bu'i mchog btags pa gang yin pa de la de skad ces bya'o// de ltar phyi'i dkyil 'khor bris nas de'i nang du dkyil 'khor gnyis pa de'i phyed kyi tshad la/ phyi'i dkyil 'khor dang 'dra bar sgo bzhi dang ldan pa/ ka ba brgyad la sogs pa'i gzugs can du yang dag par bris la/ de nyid phyi rol du rdo rje phreng ba zlum pos bskor bar bya'o// de nas lha thams cad kyi gnas su pad+ma'i gdan bri bar bya'o// sangs rgyas sku ni zhes bya ba la sogs pa ni/ rdo rje sems dpa'i sku gzugs te// sangs rgyas rdo rje 'dzin phyir bshad// ces gsungs pa'i phyir ro// rdo rje phreng ba la sogs kyis spras shing zhes bya ba ni rdo rje'i phreng bas mdzes par byas pa'o// sogs pa'i sgras ni pad+ma dang rin po che dang sangs rgyas kyi phreng ba gzung bar bya ste/ rdo rje sems dpa'i gzugs can yin pa'i phyir/ dbang bskur ba'i ngo bo nyid ni phreng ba yin te/ dkyil 'khor gnyis par de bzhin gshegs pa'i sku bstan pas 'dir yang som nyi mi bya'o// mdun du rdo rje sems dpa' zhes bya ba ni rdo rje yid las byung ba ste/ phyag g.yon na gzhu bsnams pa phyag g.yas kyi mthe bo dang mdzub mo gnyis kyis rdo rje mda' 'dren pa la brtson par mdzad pa'o// g.yas su ni rdo rje ki li ki la dkar ser rdo rje dmar po bsnams pa'o// yan lag kun gyis yongs 'khyud ces bya ba sku kun gyis yongs su 'khyud pa'o// de ci'i phyir zhe na/ rdo rje gzugs te zhes bya ba ste/ rdo rje rtse lnga pa'i gzugs can no// sku mdog ji lta bu zhe na/ nyi ma'i 'od ces bya ba ste/ nyi ma'i 'od kyis mdangs dmar por snang ba'o// rgyab tu ni rdo rje 'dod pa chu srin gyi rgyal mtshan thogs pa/ sku mdog ljang ser dang ldan par ci rigs par blo dang ldan pas gzhag par bya'o// g.yon du rdo rje snyems pa rdo rje khu tshur gnyis kyis rdo rje snyems pa'i tshul gnyis 'dzin pa btso ma'i gser gyi 'od 'dra ba dgod par bya'o// mtshams rnams su ni spyi gtsug tu thal mo kha phye bas me tog dang bdug spos dang mar me dang dri 'dzin pa rdo rje yid las byung ba la sogs pa'i sku mdog dang mthun pa rdo rje sbrang rtsi la sogs pa gzhag par bya'o// phyi'i dkyil 'khor gyi mtshams rnams su ni rdo rje dang rin po che'i phreng ba dang pi wang dang / rdo rje thogs pa'i lag pas gar byed pa'i sgeg mo la sogs pa bri bar bya'o// shar phyogs kyi sgor ni rdo rje gzugs phyag na me long bsnams pa ste/ rdo rje sems dpa' la sogs pa'i sems dpa' thams cad kyi gzugs brnyan skyed pa'i rgyur gyur pa'o// lhor ni sgra pi bang brdung ba la brtson pa'o// nub tu ni dri ste/ dri'i snod phyag na bsnams pa'o// byang du ni ro'i snod phyag na bsnams pa'o// nang gi sgo rnams la yang de bzhin du blta bar bya'o// de ltar me long dang pi bang dang dri'i snod dang / ro'i snod kyi mtshan ma rnams ni dam tshig chen po dang khams gsum rnam par rgyal ba la sogs pa'i rgyud rnams la ston pas 'dir som nyi mi bya'o// mi bskyod pa la sogs pa'i de bzhin gshegs pa rnams la/ rdo rje sems dpa' la sogs pa'i 'khor gyis bskor ba sngar bshad pa'i tshul du bri bar bya'o// phyi'i dkyil 'khor gyi nang gi snam bu la 'dod pa'i khams kyi dbang phyug dang tshangs pa dang khyab 'jug dang karti ka dang dbang po dang bde byed chung ma dang bcas par kun du bri bar bya ste/ gang gi phyir mchog gi sgras ni khyab 'jug dang / karti ka dang dbang po yin par mngon par 'dod do// lho phyogs su ni zla ba dang nyi ma dang spen pa dang mig dmar chung ma dang bcas pa rnams so// nub phyogs su ni gtun dang rlung lha dang me lha dang lus ngan po chung ma dang bcas pa'o// byang gi phyogs su ni phag dang gshin rje dang tshogs kyi bdag po chung ma dang bcas pa'o// sgo rnams su ni stobs bzangs dang sbrang rtsis myos pa dang rgyal ba dang rgyal ba thob pa chung ma dang bcas pa bri bar bya'o// rdo rje sems dpa' la sogs pa 'di dag thams cad kyang rdo rje hUM zlos shing bri bar bya'o// sgo ni thams cad kyang cha brgyad par bya'o// de ltar dkyil 'khor legs par bris nas tha ma rnams spos chus byugs la me tog gi sil ma bkram ste/ bum pa dang bum pa gang ba bzhag la mchod yon mngon par bzlas pa byas nas/ rdo rje khu tshur gnyis kyi mdzub mo lcags kyu gnyis su byas la/ mkhrig ma gnyis rdo rje bcings pa gnyis bsnol la/ rdo rje se gol brdab pa byas pas dpal rdo rje sems dpa'i sbyor ba dang / sangs rgyas thams cad bsdu bar bya'o// de nas myur du phyag rgya che// rdo rje sems dpa'i rten byed cing // mtshan brgya rtsa brgyad dam pa yin// lan cig bar du brjod par bya// dpal mchog dang po'i sems dpa' ste// zhes bya ba la sogs pa'o// rdo rje can ni mdun gnas te// sems dpa'i skyil krung gis legs gnas// bde chen rdo rje bzang po mchog // bdag po lan gcig yang dag 'gug // yi ge hUM nyid dang dang po'i rdo rje mnyam par gzhag pa dang bcas pa nyid kyis/ dbus ma'i rdo rje lcags kyu gnyis dang dgug pa'i sbyor bas snying po dang rang gi lcags kyus dgug par bya'o// de nas rdo rje'i mchod yon dbul bar bya ste/ yi ge hUM nyid dang rdo rje'i me tog gi thal mo kha phye ba'i mchod yon gyi phyag rgya bcom ldan 'das 'khor dang bcas pa'i thugs ka'i zla ba'i rdo rje sems dpa'i phyag rgya bcings la/ dzaHhUM baM hoHzhes brjod la/ hUM gi mthar bcom ldan 'das 'khor dang bcas pa legs par bzhag la de nyid brjod cing rdo rje'i lta bas bltas la/ yi ge hUM gis ljags la rdo rje bzang po bskyed de/ bcom ldan 'das 'khor dang bcas pa'i thugs ka'i zla ba'i dkyil 'khor la yi ge hUM bkod la/ yi ge a las rang gi snying gar sna tshogs rdo rje bskyed la gar las byung ba ni las kyi phyag rgya ste/ thams cad la bstan par bya'o// bde ba'i thugs mchog kun la rjes su chags// rdo rje sems khyod rab tu bde ba'i mchog // bde ba chen po bstan zhing mtho bar mdzod// grub par byed cing myur du 'dud par bgyi// zhes bya ba'i rdo rje'i glu len pa dang / ba dan gsum pa rtse gsum can// bsgyings bcas mtha' nas dgrol ba dang // mdun du bskor zhing glog ltar gdeg // de ni rdo rje'i gar zhes bshad// de nas rdo rje khu tshur gnyis bcings la g.yon pa dkur bsten nas/ g.yas pas 'degs pa'i tshul gyis snying gar 'jog pa ni las kyi phyag rgya'o// rdo rje khu tshur gnyis kyis mda' 'phen pa'i tshul du byed pa ni rdo rje yid las byung ba'o// rdo rje khu tshur gnyis po de nyid kyis rang la 'khyud pa ni ki li ki la'o// rdo rje khu tshur gnyis po de nyid kyis rgyal mtshan bsgreng ba'i tshul du byed pa ni/ rdo rje 'dod pa'i'o// rdo rje khu tshur de nyid bkan te bzhag pa gnyis ni bcom ldan 'das kyi las kyi phyag rgya gnyis lta bu ni rdo rje snyems pa'i'o// rdo rje thal mo gnyis bskor la/ snying ga'i phyogs su byug pa ltar bya ba ni rdo rje dgun gyi'o// mdud pa byas nas spyi bor bzhag nas phab ste/ 'thor ba ltar byas pa ni rdo rje sbrang rtsi'o// de nyid thur du ldugs pa ltar byed pa ni rdo rje sprin no// de nyid las mthe bo bsnyams nas bskor ba ni rdo rje ston gyi'o// de nyid shin tu brkyang nas byug pa ni rdo rje dgun gyi'o// mi bskyod pa la sogs pa'i sa gnon pa'i phyag rgya ni rgyud phyi ma la blta bar bya'o// rdo rje mda' ni rdo rje sems dpa'i las kyi phyag rgya nyid do// 'phags pa 'jam dpal la sogs pa byang chub sems dpa' bdun gyi phyag rgya ni de rnams nyid kyi dkyil 'khor las shes par bya'o// phyi rol gyi mtshams rnams su rdo rje thal mo snying gar bskor ba ni sgeg mo'i phyag rgya'o// de nyid g.yon nas bskor te/ spyi bor bzhag pa ni bzhad pa mo'i phyag rgya'o// de nyid las g.yon pa'i mdzub mo bkug pa yu bar byas la g.yas pa'i mdzub mo bkug pas pi wang brdung ba'i tshul du byed pa ni rdo rje glu mkhan ma'i phyag rgya'o// rdo rje khu tshur gnyis kyis gar byas nas spyi bor rdo rje thal mo bcing ba ni rdo rje gar mkhan ma'i phyag rgya'o// rdo rje bsdams pa bsnyems pa'i mthil la lta ba ni rdo rje gzugs kyi'o// rdo rje bsdams pa'i mdzub mo g.yon pa yu bar byas pa la mdzub mo g.yas pa bkug nas brdung ba ni sgra'i'o// rdo rje bsdams pa brkyang bas snying gar byug pa ni dri'o// rdo rje bsdams pa nyid bsdams nas bkan la ro'i snod ltar bya ba ni ro rdo rje'i phyag rgya'o// de nas bcom ldan 'das 'khor dang bcas pa rnams sangs rgyas kyi rin po che'i dbang bskur bas dbang bskur bar bya'o// mi bskyod pa la sogs pa'i de bzhin gshegs pa rnams ni rdo rje rin po che'i dbang bskur bas dbang bskur bar bya'o// de nas bum pa gang ba dang me tog la sogs pa ci snyed pa rnams kyis yang dag par mchod par bya ba ste/ de la sogs par bya bar blta bar bya'o// de ltar dkyil 'khor rdzogs par byas nas/ de nas dkyil 'khor 'dir zhes bya ba la sogs pas ston te/ de nas zhes bya ba ni de'i rjes thogs la'o// 'dir zhes bya ba ni dkyil 'khor 'dir ro// 'jug pa la sogs pa'i cho ga ni dbab pa dang dbang bskur ba dang / snying po 'dzin du gzhug pa rnams ni stsogs pa zhes bya ba'i sgras ston to// 'jug pas cir 'gyur zhe na/ rdo rje sems dpa' nyid kyi bar du thob par 'gyur te/ de ni de la dang po nyid du zhes bya ba la sogs pas ston to// de la dang po nyid du ji skad du bshad pa'i cho gas zhugs pa'i slob dpon ni/ rdo rje sems dpa'i gzugs su byin gyis brlabs la/ phyag bzhi bya ba sngon du 'gro bas sdom pa bzung la/ sgor bzhag pa'i bum pa'i chu yi ge hUM sngon por bzlas pas dbang bskur te/ gos dmar po la sogs pa bgo'o zhes bya ba'i don to// rdo rje chen po'i slob dpon zhes bya ba ni bcom ldan 'das kyis rdo rje sems dpa'i dkyil 'khor gyi slob dpon du byin gyis brlabs par 'gyur ro zhes bya ba'i don to// dkyil 'khor thams cad kyi slob dpon dang zhes bya ba ni/ de bzhin gshegs pa'i dkyil 'khor gyi slob dpon zhes bya ba'i don to// dam tshig thams cad shes pa dang zhes bya ba ni rdo rje rigs kyi slob dpon du'o// chos thams cad rig pa dang zhes bya ba ni pad+ma'i rigs kyi slob dpon du'o// las thams cad bsgrub pa dang zhes bya ba ni/ rin po che'i rigs kyi slob dpon no// dngos grub thams cad grub pa dang zhes bya ba ni rdo rje khu tshur la sogs pa'i dkyil 'khor gyi slob dpon nyid du 'grub par 'gyur ro zhes bya ba'i don to// bcom ldan 'das rdo rje sems dpas byin gyis brlabs pa dang zhes bya ba ni nges pa thams cad dang ldan par mdzad do zhes bya ba'i don to// gang gi phyir de ltar 'gyur ba des na de bzhin gshegs pa dang / rin po che dang / pad+ma dang / las kyi rigs kyi dbang bskur ba thams cad thob par 'gyur ba dang / 'di la rigs thams cad shes pa dang ldan pa mngon du phyogs par 'gyur ro// mchod pa thams cad dang zhes bya ba ni sangs rgyas dang byang chub sems dpa' rnams dang lha dang bcas pa'i 'jig rten gyis mchod par 'os pa zhes bya ba'i don to// byin gyis brlabs pa la sogs pa'i gnas kyis ni de bzhin gshegs pa dang / rdo rje dang / rin po che dang / pad+ma dang / las kyi rigs rtogs par 'gyur bar ston pa yin la/ 'jig rten dang 'jig rten las 'das pa'i dkyil 'khor thams cad ces bya ba la sogs pas ni/ rdo rje khu tshur gyi dkyil 'khor grub pa'i ye shes ston te/ 'di'i snying la zhugs shing don yod pa'i phyir zhes bya ba ni thogs pa med pa'i nus pa dang ldan par 'gyur ro zhes bya ba'i don to// rdo rje'i phyag rgya bcings la zhes bya ba ni dang po'i rdo rje ni rdo rje'i phyag rgya ste/ de'i mtshan nyid ni 'di yin no// lnga po bsdus pa bcings nas ni// gung bsgreng srin lag nang du gzhug // mthe bong mthe chung bsnyams rdo rje// de ni dang po'i rdo rje mchog // ces bya ba'o// rdo rje'i lta ba ni kun du chags shing rab tu dga' bas mig gdangs pa'o// snying po lan cig brjod nas zhes bya ba ni yi ge hUM ngo // bsgrub par bya'o zhes bya ba ni sngar bshad pa'i tshul nyid kyis dam tshig gi phyag rgyas gzhag par bya'o zhes bya ba'i don to// rdo rje rnam par sgeg pa'i zhes bya ba la sogs pa ni rnam par sgeg pa'i dga' ba'i rdo rje zhes bya ba'i don to/ 'di yang rdo rje gar dang bcas pa'i mchod pas rnam par 'gyur zhing 'dzum pa dang bcas pa'i mig gis 'dud pa'i phyag byas pas/ rdo rje sems dpa' yang de bzhin gshegs pa thams cad rjes su mnyes par phyag bya'o// rdo rje thal mos rdo rje'i gar byed cing bskor bas snying gar me tog thogs te bdag nyid 'jug par bya'o zhes bya ba ni rdo rje sems dpa'i sbyor bas/ badzra badzra zhes smras shing // yi ge hUM yang zlos bzhin du 'jug par bya'o// de bzhin du 'dug nas bcom ldan 'das bsgrub par bya'o zhes bya ba ni/ sems dpa'i skyil mo krung gis 'dug la/ de bzhin du phyag rgya chen po bcings la yi ge hUM zlos shing ji srid bcom ldan 'das ji skad du bshad pa'i mtshan ma ston par mdzad pa de srid kyi bar du bya'o zhes bya ba'i don to// bya ba thams cad ni 'dir yi ge hUM nyid kyis bya ba yin no// rab tu dga' ba'i dam tshig gi phyag rgya ni lnga po'i bsdus pa'i phyag rgya'o// gang yang de bzhin gshegs pa la sogs pa la/ mos pa de rnams kyis kyang rang gi dam tshig gi phyag rgya rnams dang / rang gi dkyil 'khor du 'jug pa'i cho gas 'jug par bya zhing dbang bskur ba la sogs pa'i cho ga rnams kyang blang zhing // phyag rgya rnams kyis rgyas gdab par bya ste/ phyag rgya rnams ni rgyas 'debs par byed pa yin no// de yang ci ste zhe na gzugs brnyan gyi tshul du de bzhin gshegs pa la sogs pa'i phyag rgya rnams gdul bya rnams la skyed par byed pa yin no// bde ba chen po rdo rje'i dam tshig ces bya ba ni bde ba yang yin la chen po yang yin pas bde ba chen po ste/ zag pa med pa'i rgyun dang ldan pa'i bde ba dang / yid bde ba yin la/ de'i rgyu mthun pa las 'byung ba'i rdo rje sems dpa'i sku la rdo rje'i sgrar bshad de/ dper na bden par smra ba la bden par smra ba po zhes zer ba lta bu'o// de'i dam tshig ni dkyil 'khor ro// rdo rje chos kyi zhes bya ba la sogs pa la gzung ba dang 'dzin pa'i rnam par rtog pa dang bral ba'i sems kyi gsang ba ni rdo rje chos yin la/ de rnams kyi mnyam pa nyid ni de kho na nyid de/ de rgyur gyur pas sems can gyi khams ma lus shing lus pa med par phyag rgyas rgyas gdab par byed pa 'di ni dam tshig go// rab tu dga' ba'i rdo rje'i phyag rgya lnga po bsdus pa bcings la byin gyis brlab par bya ste bzlas brjod bya'o zhes bya bar sbyar ro// rdo rje bri ba'i phyag rgya ni 'phags pa rdo rje dam tshig gi phyag rgya'o// phyag rgya dgrol la zhes bya ba ni ngal bar gyur na/ phyag rgya dam pa bcing bar ma byas par yang bzlas brjod bya'o zhes bya ba'i don to// dkyil 'khor du zhugs pa tsam gyis zhes bya ba ni sngon du bsnyen pa med par te/ rim pa 'di ni ye shes babs par gyur pa yin no// gzhan dag gi ni mtshan ma thob par gyur pas na/ las rnams 'grub par 'gyur ba yin no// 'dod chags la sogs pa'i bde ba thams cad phul bas so zhes bya ba la 'dod chags thog mar byas pa'i bde ba thams cad gang yin pa de ni 'dod chags la sogs pa'i bde ba ste/ 'dir 'dod chags la sogs pa'i sgras ni rdo rje sems dpa' la sogs pa ston to/ 'dod chags dam tshig yin par bshad// chos kyi 'dod pa yid du 'ong // zhes rgyud phyi ma'i las ston pa'i phyir ro// de yang rdo rje sems dpa' la sogs pa bsgoms pas dub par gyur na/ phyag bzhi yang dang yang du byas pas ngal ba bsal ba ni bde ba thams cad phul ba ste/ phyag bzhi'i mchod pa phul bas grub par 'gyur ro zhes gsungs pa'i phyir ro// de yang 'di ni rang gi sems brtan par bya ba yin te/ de lta bus ni de bzhin gshegs pa thams cad mnyes par byas par 'gyur ro// de skad du/ de'i rjes su/ sgrub pa'i sbyor bas rjes mnyes pa// rdo rje sems dpa' nyid ni yin par bshad// ces bshad pa'am/ rdo rje sems dpa' la sogs pa'i bsgom pas bde bar gyur na/ bde ba 'dis sems can thams cad bde bar gyur cig ces bya ba ni phul ba yin no// rdo rje sems dpa' dang 'khyud cing 'o byed pas so zhes bya ba ni rdo rje sems dpa' mdun du bzhugs su gsol te bcings la/ 'khyud cing 'o bya'o// 'khyud pa dang 'o byed pa la sogs pa'i phyag rgya ni/ 'di nyid kyi 'og nas 'chad do// yang na khams gsum rnam par rgyal ba'i mchog las btus pa'i bzlas pa'i rnam pa yin par bstan te/ gzugs de la ni bzhugs bzhin nam zhes bshad pa'i phyir ro// byang chub sems dpa' zhes bya ba la sogs pas/ de bsam pas yi ge hUM nyid dpag tu med par bzlas pas byang chub sems dpa' thams cad rjes su mnyes par byas par 'gyur ro// rdo rje thams cad ni rdo rje yid las byung ba la sogs pa ste/ de rnams kyis ni oM na mo b+ha ba badzra zhes bya ba la sogs pa rang gi snying po bzlas pas nang gi dbang du gyur pa nyid du byas pa ni rjes su mnyes par byas par 'gyur ro// lha zhes bya ba la sogs pa la/ brgya byin la sogs pa'i gzugs brnyan gyi mdun du de rjes su chags par bya ba'i bsam pas yi ge hUM bzlas brjod 'bum byas na/ de nas de rjes su chags pas bdag nyid kyi thams cad nye bar stobs par 'gyur ro// gnod sbyin mo la sogs pa yang chung ma la sogs pa'i gzugs kyis bdag nyid stobs par byed do// bdag bsrung ba la ni yungs kar hUM las rdo rje rtse lnga pa'i gzugs su bskyed la rang gi spyi bor bzhag la/ rdo rje 'bar ba'i nang du bdag nyid tshud par bsams na bdag nyid bsrung bar byas par 'gyur ro// gzhan bsrung ba ni g.yas pa'i rdo rje khu tshur gyis rdo rje rtse lnga pa blangs la/ pha rol gyi yan lag dang nying lag thams cad du rdo rjer bya ba'i bsam pas hUM zlos shing rdo rje bskor bas bya ste/ de lta bus ni gzhan bsrung bar 'gyur ro// 'on te skye bo'i tshogs chen po srung bar byed par 'dod pa des/ yid kyi rdo rje bsams la/ de rnams kyi yan lag dang nying lag rnams su de bzhin du bskor zhing phur bu dang mtshams dang / dkyil 'khor gyi ra ba la sogs pa'i tshul du byas pas bsrung bar bya'o// de bzhin du mig gnyis su yi ge hUM las rdo rje bskyed la/ snga ma bzhin du mtshams la sogs pa bcing bar bya'o// de bzhin du rengs par bya ba la ni seng ge la sogs pa'i mdun du rdo rje sems dpa' bsam par bya'o// rmugs par bya ba la ni bsgrub par bya ba'i lce gzung ba'i tshul gyis/ rdo rje bsdams pas rdo rje bzung la de bcing ba'i tshul du byas na de lkugs par 'gyur te/ tshig 'phrog par 'gyur ro zhes bya ba'i don to// rmongs par bya ba la ni bsgrub par bya ba dang gcig tu byas la mig btsums te bzlas pa bya'o// thams cad bsad pa la ni lag pa g.yas dang g.yon pa la yang hUM las rdo rje bskyed la/ lag pa g.yon pa'i rdo rje la bsgrub par bya ba'i ming blos bsams te/ lag pa g.yas pa'i rdo rjes bsnun na thams cad gsod par 'gyur ro// sems can thams cad ces bya ba la sogs pa la de rnams rgyas gdab pa la ni/ phyag na rdo rjes bcom la/ dbang po nyi ma gzhan gyi dbang du 'gyur te/ ji ltar des mthong du zin kyang ci yang mi dran pa dang / de bzhin du rna ba la sogs pas kyang mi thos pa dang / dri mi tshor ba dang / ro mi tshor ba dang / reg pa myong bar mi 'gyur ba dang / sems kyis kyang ci yang shes par mi 'gyur ro// de gang gis 'gyur zhe na/ rdo rje mkha' 'gro ma'i phyag rgyas so zhes bya ba gsungs te/ mda' 'dzin ma'i las kyi phyag rgyas so zhes bya ba'i don to// gang gi phyir de ni rdo rje me ltar rab tu 'bar ba'i dkyil 'khor rgyas 'debs pa'i las can yin par bstan pa'i phyir ro// 'di yang khro bo chen po'i khu tshur gnyis kyis gar byas la/ bstod pa dang bcas pa nyid kyis mda' 'phen pa'i tshul yin no// snying thams cad ces bya ba la sogs pa la lha'i sbyor bas bsgrub par bya ba'i lus la/ yid kyis zhugs la/ snying gi pad+ma dang / mig la sogs pa'i dbang po drangs la/ de rang gi lag gis bton te/ de rang gi snying gar bzhag nas gcig tu 'dres par gyur par bsam par bya ste/ de lta bus ni snying thams cad 'dren cing 'byin par 'gyur ro// sems can thams cad ces bya ba la sogs pa la/ bdag nyid rdo rje gnod sbyin gyi gzugs nam mkha'i khams thams cad khyab par bsams la/ sprin la sogs pa'i bgegs thams cad khar bcug nas/ bsnyems pa dang bcas pas hUM bzlas par bya'o// thams cad ces bya ba la sogs pa la myur zhing myur ba nyid du gar las byung ba'i rdo rje khu tshur gnyis kyis bcings la kha phye ste/ de nyid zhal shin tu 'jigs pa dang dbu skra gyen du brdzes pa/ dbu 'og nas bstod pa'i tshul gyis b+h+yo zhes bya ba brjod par bya ste/ de lta bu ni rdo rje 'jigs byed kyi phyag rgya yin no// nor thams cad ces bya ba la sogs pa la/ dong rtse dgug pa la sogs pa'i tshul gyis bzlas brjod bya ba ni/ nor thams cad 'gugs pa yin no// nor dang 'bru zhes bya ba la sogs pa la/ rdo rje hUM las byung ba'i lag pa g.yas pa'i mdzub mo'i rtse mo de dang / g.yon pa'i hUM gi gzhu rgyud 'dren pa'i tshul ni rdo rje rnal 'byor ma'i phyag rgya ste/ rdo rje me ltar rab tu 'bar ba'i phyi'i dkyil 'khor du 'dis nor dang 'bru thams cad 'gugs pa yin no// thams cad ces bya ba la sogs pa la rdo rje sgra'i phyag rgya bcings la/ rang gi mdun du hUM gi glu byas pa de dbang du 'gyur ro// rdo rje yid las byung ba'i las kyi phyag rgya ni rdo rje mda'i phyag rgya ste/ 'dis ni thams cad 'bigs pa dang / rjes su chags par 'gyur ro// ki li ki la'i las kyi phyag rgyas phyogs bcu'i de bzhin gshegs pa thams cad 'khyud pas ni thams cad mnyes par 'gyur ro// gnod sbyin ma'i gzugs brnyan la sogs pa la yang 'khyud nas bsgrub par bya'o// sdug pa'i bcing ba bstan pa la ni rdo rje sdug pa'i phyag rgyas snying btsir bar bya'o// rdo rje snyems pa la ni rdo rje snyems pa'i las kyi phyag rgyas ma rungs pa rnams rab tu bsgrub par bya'o// 'bar ba'i lta ba gnyis kyis dbrog pa la ni lta bas dbrog pa'o// rdo rje khu tshur snying gar bzhag pa ni gos la'o// snang bar bya ba la ni rdo rje thogs la rtse mo 'bar ba 'phro ba'i tshul gyis bskor ba bya ba yin no// lus bde bar bya ba la ni rdo rje bsdams pas rang gi mtshan ma bzung nas bzlas brjod bya ste/ 'di ni bcom ldan 'das kyis g.yogs te bya ba yin no zhes gsungs pa yin no// rdo rje mchog gi gzugs kyi phyag rgya ni gar las byung ba'i rdo rje bsdams pa bcings la gung mo gnyis mdzub mos 'khyud de/ mthe bong gnyis kyi mdzub mo'i rtse mo sbyor/ mthe'u chung gnyis kyang sbyar bar bya ba 'di ni rdo rje'i gzugs kyi mchog ste/ 'di bcings la rdo rje yid las byung bar lhag par mos pas thams cad du gzugs su snang bar bya'o// sgra thams cad ces bya ba la sogs pa gar las byung ba'i rdo rje bsdams pa las g.yon pa'i mdzub mo'i rtse mo bkug pa ni yu ba yin la g.yas pa'i mdzub mos de la brdung ba ste/ 'dir sgra thams cad thos par bya'o// gar las byung ba'i rdo rje'i lag mthil mnyed cing dbugs 'byin pa dang bcas pa'i hUM gi glus dri zhim po tshor bar bya'o// rdo rje bsdams pas bzung la mngon par 'dod pa'i gnas su bzhag pa ni rdo rje spo bar bya'o// lag pa gnyis kyis se gol brdebs shing bcom ldan 'das rdo rje sems dpa' sku mdog dmar pos bsgrub par bya ba kun du gang bar bsams la/ yi ge hUM gis glu len par byed pa ni dbab pa'o// gar byed du 'jug pa la ni lha'i sbyor bas bsgrub par bya ba'i lus la yid kyis zhugs te rang nyid gar byed cing bzlas pa bya'o// thams cad glu len du gzhug pa la ni de bzhin du bsgrub par bya ba'i lus la yi ge hUM las rang gi lce las rdo rje bskyed de glu len du gzhug pa'i bsams pas lce bskyod cing hUM gi bzlas brjod bya'o// smrar gzhug pa la ni dri chab kyis rdul phra rab yi ge hUM las rdo rje rtse lnga pa'i 'bar ba'i ngo bo nyid du bskyed la/ hUM de nyid yongs su bzlas la/ gdon la sogs pas zin pa rnams chu de 'thung du bcug na thams cad smra bar 'gyur ro// babs nas lan ston pa la ni rdo rje dbab pa las rdo rje bcings pa'i rang gi srin lag dang mthe'u chung gi bar du mthe bong bcug la bskyod pa 'di dang / yi ge hUM gi bzlas pas thams cad babs nas lan ston pa la ni sbyor ro// gdon thams cad las thar bar bya ba la ni/ gaM las byung ba'i ba dan gsum pa gnyis byas la/ mthe'u chung gnyis gshibs te/ mdzub mo gnyis rdo rjer bya/ gung mo gnyis mdud de bzlog nas dbang bskur ba'i gnas su mdzub mo'i rtse mo gnyis sbyar la bzhag nas 'di dang yi ge mus gdon thams cad las thar bar bya'o// gdon thams cad 'dzin du gzhug pa la ni tshogs kyi bdag po bkug ste/ de'i mdun du rang gis rdo rje gsor zhing hUM zhes bya ba bzlas la/ che ge mo gdon gyis 'dzin du chug shig ces bskul bar bya'o// rims thams cad 'dzin du gzhug pa la ni rdo rje bsdams pa brkyang la snying gar 'dar bar bya zhing rdo rje rims kyi gdon gyis 'dzin du gzhug pa ni rims thams cad 'dzin du gzhug pa ste/ rdo rje bcing bas nam mkha' las rims blangs te bsgrub par bya ba'i snying po la bcug pa ni 'dzin du gzhug pa'o// rims thams cad bsal ba la ni rdo rje lta bas bya ba cing rims thams cad bsal bar bya ba'o// sbyar ba la ni khros pas mig mi 'dzums par lta bas blta bar bya ba ni rdo rje lta ba'i dug gi phyag rgya'o// bya ba pa ni go sla'o// dug thams cad bza' ba la ni dang po'i rdo rje'i mdzub mo gnyis sbyar la rkang pa'i sor mo sgyur bar byed cing // dug gi steng du bzhag la/ yi ge hUM gis bdud rtsis dug bdud rtsir gyur par bsam pa ni/ rdo rje'i bdud rtsi ste/ 'dis dug thams cad bza' bar bya'o// bdud la sogs pa zhes bya ba la bgegs thams cad bskrad cing gzhig pa la ni 'khrugs pas dpag tu med par bzlas pa byas te/ ma rungs pa thams cad bsad pa la sogs pa ni brlag pa'o// mkha' 'gro ma zhes bya ba la sogs pa la rdo rje bsnyems pas rdo rje gsor zhing rdo rje 'bar bas mkha' 'gro ma'i gdon rnams bsreg par gyur par bsam zhing hUM zhes bya ba brjod na mkha' 'gro ma'i gdon thams cad las grol bar 'gyur ro// phyag rgya zhes bya ba la sogs pa la rdo rje khu tshur gnyis rdo rje 'phen pa'i tshul du 'phangs na gdon thams cad la sogs pa'i phyag rgya rnams 'jig par 'gyur ro// mkha' 'gro ma zhes bya ba la sogs pa la rdo rje hUM mdzad kyi phyag rgyas g.yon pa'i mdzub mo thad kar phred du bzhag ste/ g.yas pa'i mthe'u chung brkyang la/ phyag rgya steng du bteg nas bzhag pa 'di ni rdo rje kha T+wAM ga'i phyag rgya'o// ma mo thams cad kyi zhes bya ba la sogs pa la khros pas rdo rje khro bo'i khu tshur gyis ltung bar byed pa'i tshul du sdigs mdzub byed cing hUM phaT zlos pa 'di ni/ rdo rje khro bo'i phaT kyi khro bo stong gi phyag rgya ste/ 'jig rten dang 'jig rten las 'das pa'i rdo rjer bshad do// ma mo'i gnas su khros par rdo rje gsor zhing bzlas brjod 'bum byas na mkha' 'gro ma thams cad dbang du gyur nas ci bgyi zhes bya ba'i mngag gzhug mar 'gyur ro// khros pas ha ha ha ha hUM zhes zlos shing rdo rje khu tshur gnyis bzlog ste/ kha'i grwar bzhag pa 'di ni rdo rje drag po'i ha ha zhes bya ba'i gad rgyangs so// gzhan gyi dpung thams cad gzhom pa la ni lag pa g.yas par yi ge hUM las rdo rje rtse lnga pa 'bar ba'i phreng ba kun du rnam par bsams la lag pa de nyid kyis rdo rje khu tshur bcings la mngon par bzlas te/ bskal pa'i me ltar 'bar ba'i khu tshur de nyid kyis yang dang yang du 'bad par bya'o// rab tu dga' ba'i rdo rje'i phyag rgya bcings la srin lag dang mthe'u chung bsnyams la phye ste brkyang nas/ ba dan gyi rtse mo lta bur byas la gyen du bsgreng ba de ni rdo rje rgyal mtshan gyi phyag rgya ste/ 'thab pa thams cad las thar bar byed pa'o// rdo rje bsdams pa bcings la 'phen pa 'phang ba 'di ni rdo rje 'jigs byed do// lcags sgrog dang 'khrul 'khor thams cad dgrol ba la ni rdo rje hUM mdzad kyi phyag rgya rdo rje gar las byung ba 'phang bas te/ 'di ni khab long ngo // dang po'i rdo rje'i phyag rgya bcings la mthe bong dang mthe'u chung gi rtse mo bzhi las me stag rnam par 'phro ba'i tshul du bya ba 'di ni rdo rje me shel lo// de bzhin gshegs pa'i sku'i mchog gi phyag rgya bcings la snying gar bzhag pa la khro ba'i lta bas blta ba ni chu med par chu yang dag par bskyed pa ste/ 'di ni rdo rje chu shel lo// rdo rje bsdams pa las mthe bong g.yas pa bsgreng la g.yon pa'i mdzub mo lcags kyur bya ba ni pra se na thams cad dbab pa'o// lag ngar rdo rjer mnyam bzhag ste// mthe'u chung gnyis ni lcags kyur bcings// mdzub mo gnyis ni sdigs mdzub bsgreng // khams gsum rnam rgyal zhes bya'o// zhes bya ba 'di ni rdo rje khu tshur las byung ba yin te/ rdo rje hUM mdzad 'dis lan glon pa thams cad ston pa yin no// dang po rdo rje'i phyag rgya bcings la nam mkha'i rdo rje sems dpa' la sogs pa byang chub sems dpa' chen po bskyed pa'i tshul du bya ba ni rdzu 'phrul thams cad bstan pa'o// ting nge 'dzin gyi mchog ni bcom ldan 'das 'od dpag tu med pa'i ting nge 'dzin gyi phyag rgya ste/ des cho 'phrul thams cad bstan par bya'o// rdzu 'phrul dang cho 'phrul dag gi khyad par ni nam mkha' la 'gro ba ni rdzu 'phrul lo// 'od zer rab tu 'gyed pa la sogs pa ni cho 'phrul yin no// rdo rje khu tshur gnyis glog 'gyu ba 'debs pa'i tshul du nam mkha' la bskor bar bya ba 'di ni rdo rje rdzu 'phrul rnam par 'phrul pa'o// rdo rje khu tshur gyi mdzub mo gnyis lcags kyur byas la gcig la gcig mdud pa byas la gcu zhing gcu bar bya ba 'di ni lha thams cad dbab par byed pa'i rdo rje skor bar byed pa'i phyag rgya'o// klu'i gzugs brnyan byas la klu yod pa'i mtshor zhugs te/ klu de nyid g.yon brkyang bas mnan la bzlas brjod byas na rjes su 'brang bar 'gyur ro// rdo rje bka' bsgo ba ni rdo rje khu tshur gnyis kyi lung bsgo bar byed pa'o// lha chen po g.yon brkyang ba'i gnas pas mnan la khros pas bzlas brjod byas na 'byung po thams cad 'dul ba yin no// dang po'i rdo rje'i phyag rgya bcings la/ mdzub mo bsgreng bas bzlog pa ni rdo rje srid srung gi phyag rgya ste/ ser ba thams cad zlog par byed pa'o// rdo rje thal mo las mdzub mo gnyis gshibs la dpral bar bzhag nas/ sor mo lhag ma rnams 'od zer 'gyed pa'i tshul du byas pa 'di ni rdo rje khro gnyer can gyi phyag rgya ste glog 'bab pa thams cad zlog par byed pa'o// char dbab pa dang char gcad pa dang / sprin bskyed pa ni go sla'o// dang po'i rdo rje ni phyag rgya bcings la/ rdo rje lta bas blta ba ni sprin gzhig pa ste/ rdo rje nam mkha'i sprin no// dang po'i rdo rje phyag rgya bcings la mthe bong gnyis gdengs ka bsgyings pa'i tshul du bstan pa byas pa 'di ni rdo rje glu'i phyag rgya'o// zangs ma'i bum pa spos chus yongs su gang ba rdo rje khu tshur gyis bzung la/ ji srid chu lud par gyur pa de srid kyi bar du bzlas brjod bya ste/ 'di ni gter shes par bya ba'i phyag rgya'o// dang po'i rdo rje'i phyag rgya dbang bskur ba'i gnas su bzhag la gter brko ba'i tshul du bya ba ni rdo rje 'jor gyi phyag rgya'o// 'di nyid nor len pa'i tshul gyis dpral bar bzhag pa ni gter thams cad rnyed pa'o// mdun du rgyal srid thob pa nyid kyi tshul du dpral bar bzhag pa 'di ni rdo rje dbang bskur ba ste/ 'dis rgyal srid thams cad thob par 'gyur ro// mdun nyid dus rnams thob pa'i tshul du dpral bar bzhag pa 'di ni rdo rje dbang bskur ba ste/ 'dis sa thams cad kyi bdag nyid du 'gyur ro// rdo rje 'khor lo ni 'og nas bshad pa'i rdo rje 'khor lo'i dkyil 'khor des dkyil 'khor thams cad bsgrub par bya'o// dang po'i rdo rje'i phyag rgya ni bde ba chen po'i dam tshig gi phyag rgya'o// rab tu dga' ba'i rdo rje zhes bshad pa ni bcom ldan 'das rdo rje sems dpa'i las kyi phyag rgya'o// gang lag pa g.yas pa'i mdzub mo lcags kyur bya ba ni rdo rje bsnyems pa'i lcags kyu'i phyag rgya'o// dang po'i rdo rje'i phyag rgya nyid ni rdo rje grub pa'i phyag rgya'o// bcom ldan 'das rdo rje sems dpa'i phyag rgya chen por bsams la/ zla ba'i gzugs la gnas nas ni// nam mkha'i steng du 'dug nas su// lag tu rdo rje bsgoms na ni// rdo rje rig pa 'dzin par 'gyur// zhes bya ba 'di ni rdo rje rig pa 'dzin pa'i phyag rgya'o// rig pa thams cad kyi mchog gi phyag rgya ni dang po'i rdo rje nyid rdo rje phra mo'i sbyor ba shin tu mnyam par gzhag la bsgom par bya'o// byang chub sems dpa' thams cad bsgom pa la ni thugs kyi phyag rgyas so zhes bya ba ni gang thugs kyi rdo rje 'di nyid kyis byang chub sems dpa' thams cad bsgrub par bya'o// rdo rje sems dpa'i phyag rgya chen po ni go sla'o// byang chub mchog gi ye shes kyi phyag rgya ste des sangs rgyas nyid bsgrub par bya'o// dpal mchog dang po'i shes rab kyi pha rol tu phyin pa'i dum bu las rab tu dga' ba'i rdo rje'i dkyil 'khor gyi 'grel pa mdor bshad pa rdzogs so// // rang bzhin mnyam zhing cha mnyam pa la spyod pa'i sems can rnams rjes su gzung bar bya ba'i phyir/ de bzhin gshegs pa'i dkyil 'khor ston par mdzad par bzhed pas de rnams zhes bya ba la sogs par nye bar dgod par mdzad pa yin te/ de nas zhes bya ba'i sgra ni de ma thag pa ste/ rab tu dga' ba'i dkyil 'khor gyi rjes su thogs la zhes bya ba'i don to// yang zhes bya ba'i sgra ni slar yang zhes bya ba'i don to// de bzhin gshegs pa thams cad kyi zhi ba'i chos nyid ni de bzhin nyid du ro gcig pa'i ye shes te/ zad pa dang mi skye ba shes pa'i mtshan nyid can no// de nyid ni mngon par rdzogs par byang chub pa ste/ de mngon par bsgrub cing mngon sum du mdzad par shes rab kyi pha rol tu phyin pa'i tshul gang gis 'gyur ba 'di nyid ston par mdzad cing gsungs pa'o// rdo rje rnams kyi mnyam pa nyid yin pas na rdo rje mnyam pa nyid de/ gzung ba dang 'dzin pa dang bral ba nyid do// de bas na rdo rje'i sgras ni sems dang sems las byung ba gnyis su med pa nyid yin par mngon par 'dod la/ de'i mngon par rdzogs par byang chub pa ni mngon sum du byed pa'o// de nyid ni byang chub po// gtan tshigs gang gi phyir zhe na/ rdo rje sra ba nyid kyi phyir zhes bya ba gsungs te/ gang gi phyir de bzhin nyid dang stong pa nyid dang / 'dus ma byas pa'i ngo bo nyid yin pas rdo rje de ni ro gcig pa'i ye shes te/ de thob pas srog chags dang srog chags ma yin pa rnams dang / 'dod chags dang zhe sdang la sogs pa gnyis su rtog pa rnams kyis mi phyed pas na/ rdo rje ltar sra ba yin te/ de bas na rdo rje sra ba nyid kyi phyir zhes bya ba gsungs pa yin no// don zhes bya ba'i sgras ni gzugs la sogs pa'i don no// yul rnams la bya bar bshad la/ don rnams kyi mnyam pa nyid ni don gyi mnyam pa nyid de/ don dam par dngos po med pa'i ngo bo nyid do// yang na bdag gi rnam pa'i nyon mongs pa can gyi yid ni don yin la/ de de'i mnyam pa nyid yin pas na don gyi mnyam pa nyid de snga ma bzhin no// de mngon par rdzogs par byang chub pa yang snga ma dang 'dra'o// de nyid ni byang chub chen po yang yin no// ci'i phyir zhe na/ don gcig pa nyid kyi phyir zhes bya ba ste/ don gcig pa ni de bzhin nyid yin la/ don gcig pa'i dngos por gyur pas na don gcig pa nyid ces bya ba ste/ de rgyur gyur pas don gyi mnyam pa nyid mngon par rdzogs par byang chub pa ni byang chub chen po'o// chos zhes bya ba ni lung gi chos te/ theg pa gsum la sogs pa bshad pa'i tshul lam yang na byang chub kyi phyogs kyi chos sum cu rtsa bdun dang / sangs rgyas kyi chos ma 'dres pa la sogs pa ni chos so// de rnams kyi mnyam pa nyid ni snga ma bzhin du blta bar bya'o// 'di'i mngon par rdzogs par byang chub pa yang snga ma bzhin du bshad par bya ste de nyid ni byang chub chen po'o// gtan tshigs gang gi phyir zhe na/ ngo bo nyid kyis rnam par dag pa'i phyir zhes bya ba gsungs te/ gzung ba dang 'dzin pa'i rnam par rtog pa dang bral ba nyid kyi phyir zhes bya ba'i don to// thams cad ni mig dang rna ba dang sna dang lce dang lus dang yid kyi tshogs rnams te/ de rnams kyi mnyam pa nyid ni thams cad kyi mnyam pa nyid de dngos po med pa'i ngo bo nyid de/ de'i mngon par rdzogs par byang chub pa ni rtogs par gyur pa'o// de nyid ni byang chub chen po ste/ nyan thos dang rang sangs rgyas kyi byang chub chen po la ltos na byang chub kyang yin la/ chen po yang yin pas na byang chub chen po ste/ bla na med pa yang dag par rdzogs pa'i byang chub bo// gtan tshigs gang gi phyir zhe na/ thams cad la rnam par mi rtog pa'i phyir zhes bya ba gsungs te/ mig la sogs pa'i rnam par shes pa'i rnam par rtog pa med pa nyid kyi phyir zhes bya ba'i don to// yang na de bzhin gshegs pa dang / rin po che dang / pad+ma dang las kyi rigs rnams la rdo rje dang don dang chos dang thams cad kyi sgras bshad la/ de rnams kyi mnyam pa nyid de/ de nyid mngon par rdzogs par byang chub pa yin la/ byang chub chen po yang de nyid yin zhes snga ma bzhin du thams cad brjod par bya'o// ye shes kyi khu tshur yongs su 'dzin pa zhes bya ba ni/ byang chub mchog gi phyag rgya bcings pa zhes bya ba'i don to// don gyi gnas 'di nyid ces bya ba ni/ rdo rje mnyam pa nyid mngon par rdzogs par byang chub pa zhes bya ba la sogs pa tshig bzhi po'i don slar yang rgya cher ston cing yang rnam grangs gzhan gyis 'chad par mdzad pa'o// 'dzum pa zhes bya ba ni cung zad bzhad pa ste/ de dang bcas pas 'di gsungs so zhes bya bar sbyar ro// chos thams cad ni tshig bzhir gsungs pa'o// de rnams kyis mnyam pa nyid ni chos thams cad kyi mnyam pa nyid de/ de la dmigs pa'i nges pa'i tshul gyis thugs ni snying ste de ston par byed pa'i yi ge la yang nye bar gdags pas snying po zhes bya ste/ de gsungs pa ni bka' stsal pa'o// bzhad pa chen pos bzhad cing zhes bya ba ni de bzhin gshegs pas 'dul ba'i sems can gyi khams rnams kyis de bzhin gshegs pa'i cha lugs kyis sangs rgyas kyi byang chub thob par mthong ba dang / dga' zhing rab tu mgu ba skyes nas bzhad pa chen pos bzhad pa mdzad do// de bzhin gshegs pa yang yin la thams cad kyang yin pas de bzhin gshegs pa thams cad de/ de nyid ni rdo rje yin la/ de rnams kyi dkyil 'khor te/ de byin gyis rlob pa ni bstan par byas pa de la dmigs pa'i sems rtse gcig pa gang gis khyad par du byas pa gang yin pa de la ni ming 'di nyid ces bya ste/ ting nge 'dzin de la snyoms par zhugs nas dkyil 'khor chen po 'di gsungs so zhes bya bar sbyar ro// ming 'di skad ces bya zhe na/ de bzhin gshegs pa thams cad kyi zhes bya ba la sogs pa gsungs te/ de bzhin gshegs pa thams cad kyi de kho na nyid ni rdo rje'i mnyam pa nyid mngon par rdzogs par byang chub pa la sogs pa'i mtshan nyid can no// de nyid ni rdo rje ste/ de ston par byed pa nyid kyis na ming de nyid ces bya ba'i dkyil 'khor chen po gang yin pa 'di gsungs so zhes bya ba ni bka' stsal pa'o// dkyil 'khor ni sngar bshad pa nyid de thams cad du sgo ni brgyad char bya'o// 'dir sgrub pa thams cad ni yi ge A nyid kyis bya'o// de bzhin gshegs pa zhes bya ba la sogs pa la de bzhin gshegs pa thams cad kyi rdo rje'i phyag rgya bcing ba las byung ba'i dang po'i rdo rje nyid bcings la/ badzra badzra a zhes zlos shing cho ga ji lta ba bzhin du 'jug par bya'o// rnam par mi rtog sbyor ba yi// zhes bya ba ni chos bdag med pa bsgoms pas so// slob ma rnams la sbyin zhes bya ba ni 'byor pa ci yod pas kha zas sbyin no zhes bya ba'i don to// mtshan ma bzhi zhes bya ba ni rdo rje dang rin po che dang / pad+ma dang / sna tshogs rdo rje skal pa ji lta ba bzhin du me tog gang la babs pa de la mtshan ma de sbyin par bya'o// dkyil 'khor du zhugs pa tsam nyid kyis las rnams 'grub par 'gyur zhes bya ba 'di ni ye shes babs par gyur pa rnams kyi yin par thams cad blta bar bya'o// de bzhin gshegs pa thams cad kyi bde ba ni rdo rje sems dpa' la sogs pa bsgoms pa'i bde ba ste/ des de bzhin gshegs pa thams cad tshim par bya ba'i phyir/ rdo rje sems dpa' la sogs pa babs pas so// bdag phul ba ni phyag bzhi'i sbyor bas so// me tog la sogs pa la bzlas pa ni rdo rje sbrang rtsi dang / rdo rje sprin dang / rdo rje ston dang / rdo rje dgun rnams kyi sngags brjod pa ste/ des/ sangs rgyas chos dang dge 'dun ni// dam tshig chen po gsum 'di yin// zhes 'og nas bshad de/ de lta bus dkon mchog gsum mchod par bya'o// thams cad la byams pa'i bzlas pa ni phyogs bcu'i sems can gyi khams thams cad la byams pas khyab par spro ste bzlas pa ni byams pa'i bzlas pa'o// sa gnon gyi phyag rgya bcings la/ stong pa nyid kyi ting nge 'dzin la lhag par mos par byas pa'i bzlas pa ni brtan zhing nges pa'i bzlas pa'o// nam mkha'i snying po'i ting nge 'dzin la gnas te/ rdo rje rin chen gyi ting nge 'dzin gyi phyag rgya bcings la/ rgyan thams cad kyis de bzhin gshegs pa rnams yang dag par mchod la/ bdag nyid kyis rang nyid la rnam pa thams cad bcing bar bya'o// lag pa g.yon pas pad+ma bzung la/ rang gi snying gar bzhag ste/ lag pa g.yas pas dbye bar bya ba 'di ni rdo rje pad+ma la lta ba'o// 'phags pa rdo rje nyid ni rdo rje las kyi mchog go// ye shes kyi khu tshur ni byang chub kyi mchog go// de bzhin gshegs pa'i dkyil 'khor gyi 'grel pa'o// da ni khro bas khro ba spang bar bya ba'i phyir/ rdo rje hUM mdzad kyi dkyil 'khor ston par bzhed pa/ de nas zhes bya ba la sogs pa gsungs te/ de nas zhes bya ba'i sgra ni snga ma bzhin no// ma rungs pa yang yin la thams cad kyang yin pas ma rungs pa thams cad de/ lha chen po la sogs pa'o// ma rungs pa thams cad 'dul bar mdzad pas na ma rungs pa thams cad 'dul ba ste 'dul bar mdzad cing des khro ba spong bar mdzad pas 'dul ba'o// de ni rdo rje hUM mdzad kyi gzugs can gyi de bzhin gshegs pa shAkya thub pa'o// yang zhes bya ba ni slar yang zhes bya ba'i don to// chos kyang yin la thams cad kyang yin pas chos thams cad de/ 'dod chags la sogs pa'o// de rnams kyi mnyam pa nyid ni de bzhin nyid do// des rnam par rgyal ba ni mnyam pa nyid bsgoms pas/ zhe sdang la sogs pa nges par bstsal ba zhes bya ba'i don to// rnam par rgyal ba de'i bsdu ba shes rab kyi pha rol tu phyin pa sgrub pa gang gis mngon sum du byed par 'gyur ba gang yin pa de la ming 'di nyid ces bya ste/ shes rab kyi pha rol tu phyin pa sgrub pa de gsungs pa'o// 'dod chags kyi zhes bya ba la sogs pa la/ de la 'dod chags ni kun du zhen pa'i mtshan nyid can no// de'i spros pa ni kha dog dang dbyibs dang reg pa dang nye bar spyod pa'i mtshan nyid can no// spros pa yod pa ma yin pas na spros pa med pa ste/ 'dod chags kyi spros pa rnams mnyam pa nyid du bsgoms pas 'dod chags nye bar mi dmigs so zhes bya ba'i don to// 'dod chags kyi spros pa med pa'i ngo bo nyid ni 'dod chags kyi spros pa med pa nyid do// des zhe sdang spros pa med pa nyid do// de yang zhe sdang ni sems can la gnod par bya bar 'dod pa ste/ de'i spros pa ni mnar sems ring po dgu dang / bcu po gnas ma yin pa la khro ba'o// spros pa yod pa ma yin pas na spros pa med pa ste/ mnar sems can gyi dngos po dmigs su med pa'o// 'di skad ston par 'gyur te/ gang la rjes su chags pa med pa de la khong khro bar 'gyur te/ rjes su chags pa'i dngos po dmigs su med pas khong khro ba 'di'i dngos po yang nye bar dmigs par mi 'gyur ro// de bas na 'dod chags kyi spros pa med pa nyid kyi zhe sdang gi spros pa med pa nyid du 'gyur ro// zhe sdang gi dngos po nye bar mi dmigs pas gti mug gi dngos po dmigs par mi 'gyur te/ de bas na gti mug gi spros pa med pa nyid du 'gyur ro// de yang gti mug ni ma rig pa ste de'i spros pa ni dbang phyug rgyur 'dod pa la sogs par yongs su btags pa'o// gti mug gi dngos po dmigs su med pas kyang chos thams cad dmigs su med pa yin te/ de bas na gti mug gi spros pa dmigs su med pa nyid kyis chos thams cad spros pa med do zhes gsungs te/ chos thams cad ni khams gsum na spyod pa'i sems sam sems las byung ba rnams sam/ byang chub kyi phyogs kyi chos rnams dang / sangs rgyas kyi chos ma 'dres pa bco brgyad la sogs pa'o// de rnams kyi spros pa ni dbye bar yongs su brtags pa'o// 'dod pa'i khams na spyod pa la sogs pa'i tshul gyis chos thams cad la ma spros pas na spros pa med pa ste/ snga ma bzhin no// chos thams cad dmigs su med pas kyang shes rab kyi pha rol tu phyin pa spros pa med pa nyid du rig par bya'o zhes bya ba ste/ gang chos thams cad dmigs su med pa de nyid ni shes rab kyi pha rol tu phyin pa yin na zhes bya ba'i don to// de nyid kyis na 'di ni chos thams cad kyi mnyam pa nyid kyis rnam par rgyal ba bsdu ba zhes bya ba shes rab kyi pha rol tu phyin pa bsgrub par 'gyur ro// 'jig rten gsum las rnam par rgyal ba'i rdo rje'i phyag rgya ni rdo rje hUM mdzad kyi phyag rgya'o// pad+ma'i gdong khro gnyer dang bcas pa la sogs pas snying po'i yan lag 'di gsungs so zhes par sbyar ro// khro bar ston par byed pa'i dpral ba'i gnyer ma ni khro gnyer gyi sgrar bshad do// khro gnyer dang bcas shing smin ma bteg pa dang ldan pas khro gnyer dang bcas shing smin ma bteg pa'o// rab tu myur bar g.yo ba'i mig // mig gi rdzi ma 'dren pa ni// 'bar ba'i lta ba yin par bshad// ces bya ba ni 'bar bar lta ba ste/ des na khro gnyer dang bcas shing smin ma bteg pa dang / 'bar bar lta ba dang pad+ma'i gdong khro zhing dgod de mche ba cung zad gtsigs nas zhal bstod pa gang yin pa de la de skad ces bya'o// de nas rdo rje khro bo ste khro bo chen po rdo rje hUM mdzad phyung nas bzhugs so zhes bya bar sbyar ro// bdag nyid dngos po ci lta bu zhe na phyag na rdo rje dang 'dra ba'i dngos po'i bdag nyid can no zhes bya ba'o// kha dog la sogs pa ci lta bu zhe na/ kha dog sna tshogs pa la sogs pa ste/ kha dog sna tshogs pa ni sngon po dang ser po la sogs pa'o// rgyan ni sbrul kyi gdu bu dang rna cha dang dpung rgyan dang cod pan la sogs pa'o// mtshon cha ni rdo rje la sogs pa'o// de ltar na kha dog dang rgyan dang mtshon cha rnam pa sna tshogs pa 'chang bar mdzad pas na kha dog dang rgyan dang mtshon cha rnam pa sna tshogs bsnams pa'o// rdo rje mche ba gtsigs pa ni rdo rje mche ba lhag ger byung ba'o// mche ba rnam par gtsigs pa nyid kyi tshems kyi sgros ma mchu gnon pa gang yin pa de la de skad ces bya'o// de lta bu'i tshems kyi sgros rnon po mi bzad pa dang khro gnyer bsnyer ba dang / smin ma 'bar ba dang / dbu skra dang / ag tshom rnams 'bar zhing 'jigs su rung ba'i zhal gang la mnga' ba de la ni rnam par 'gyur ba'i mche ba gtsigs pa tshems kyi sgros gnon pa smin ma mi bzad cing khro gnyer bsnyer ba spyan dang dbu skra dang ag tshom 'bar ba zhal 'jigs pa zhes bya'o// thugs rje chen po'i thabs des bskyed pa'i khro bo yin pas na thugs rje chen po'i thabs kyi khro bo ste/ de nyid ni rdo rje yin la de la dmigs pa'i ting nge 'dzin ni rdo rje hUM mdzad la sems rtse gcig pa'o// phyogs bcu'i 'dod pa gzugs dang gzugs med pa'i khams rnams la khams gsum zhes bya ba'i sgrar bshad do// der gnas pa la sogs pa'i lha chen po la sogs pa gdul bar mdzad pas na khams gsum po mtha' dag las rnam par rgyal ba ste/ rnam par rgyal ba de dkyil 'khor gang du mdzad pa de ni dkyil 'khor chen po'o// yang na khams gsum po mtha' dag las rnam par rgyal ba zhes bya ba la khams gsum rnam par rgyal ba ni/ rdo rje hUM mdzad ste/ des byin gyis brlabs pa'i gzhal yas khang la ming de nyid ces bya ste/ dkyil 'khor ming de skad ces gsungs so// rdo rje ni bcom ldan 'das hUM mdzad nyid de de'i dkyil 'khor ro// 'dul ba chen po 'dul byed pa// zhes bya ba la/ chen po ni dbang phyug chen po la sogs pa ste/ de rnams 'dul bas 'dul bar mdzad pa'am de rnams kyis 'dul ba'i khro bo 'di nyid kyis 'dul bas na 'dul ba ste/ khro bo spang bar mdzad ces bya ba'i don to// de ltar na bcom ldan 'das rdo rje hUM mdzad ni 'dul ba chen po yin la de nyid dkyil 'khor gang du 'dul ba por gyur pa de ni 'dul ba chen po 'dul bar byed pa'o// dkyil 'khor dang po ni rdo rje sems pa'i phyi'i dkyil 'khor te/ brgyad cha ba'i sgo dang ldan par bris la nang du de'i phyed kyi tshad kyis rdo rje'i phreng ba zlum po dang ldan pa'i 'khor lo la rdo rje ka ba brgyad dang ldan par bri bar bya'o// lha thams cad kyi gnas su ni sna tshogs pad+ma'i gdan byas la dbus su bcom ldan 'das rdo rje hU~M mdzad rdo rje dang dril bu bsnams pa rdo rje hUM mdzad kyi phyag rgyas bzhugs pa ji skad du bshad pa'i gzugs dang ldan par bri bar bya'o// de bzhin du gzhan dag kyang sngar bshad pa nyid yin te/ 'dir yi ge hUM nyid kyis dkyil 'khor bri ba la sogs pa bya'o// rdo rje bsdams pa nang du bcings la sor mo rnams 'bar ba nang du bsnol la/ mthe bo'i rdo rje bsgreng ba 'di ni rdo rje dam tshig gi phyag rgya ste 'dis badzra badzra hUM zhes zlos shing dkyil 'khor du 'jug par bya'o// lag pa gnyis kyis phyag rgya bcings te zhes bya ba ni lag pa gnyis kyis rdo rje hUM mdzad kyi phyag rgya bcings la zhes bya ba'i don to// lnga po bsdus pa'i phyag rgya bcings la/ bzlog ste kha'i grwar mche ba bstan pa 'di ni rdo rje khro bo mthar byed do zhes bya ba ni khro bo'i lta ba ste/ 'di ni rdo rje hUM mdzad kyi phyag rgya bcas pas thams cad rgyas gdab par bya'o// rdo rje phra mo'i rtse lnga pa rdo rje khu tshur gyis khros par 'gyur bas/ bsgrub par bya ba gzhig pa'i bsam par bya ba ste/ 'dis ni thams cad gzhig par 'gyur ro// nges par gnon pa ni ltung bar bya ba ste/ yungs kar la sogs pa'i yi ge hUM las rdo rje rtse lnga pa bsams la de dang khros par gyur pas bsgrub par bya ba ltung bar bya ba'i bsam pas phyogs der brdeg par bya'o// rdo rje hUM mdzad kyi phyag rgya'i lag pa g.yas pa'i mdzub mo'i lcags kyu g.yon logs nas g.yon pa'i mdzub mo drang bar byas te/ 'di ni rdo rje glu'i khro bo'i phyag rgya phra mo 'bigs par byed pa'o// 'dis ni gnod pa thams cad dgug par bya'o// snying 'byin pa dang gdug pa thams cad tshar gcad pa ni go bar zad do// ral gri la sogs pa'i phye ma'i sbyin sreg ni lcags phyi'i sbyin sreg go// rang gi sa bon ni sgra ji bzhin par yang 'dod mod kyi/ gzhan dag ni rdo rje can gyi'o// ma yin par 'chad do// rdo rje hU~M mdzad kyis dgod pa'i tshul du byed pa ste/ ha ha ha ha hUM zhes bzlas pas gnod sbyin thams cad skrod par 'gyur ro// rdo rje sa la brdebs shing bzlas pas so zhes bya ba ni go sla'o// rdo rje hU~M mdzad kyi mdzub mo lcags sgrog tu bcings la spyi bar brdeg nas ltung bar bya ba 'dis lha thams cad bsdu bar bya'o// srid pa gsum po 'dul bar byed pa ni rdo rje hUM mdzad de/ hri zhes bya bas g.yon brkyang ba'i gnas pas gnas la rkang pa g.yon pas rnam thos sras kyi gzugs brnyan mnan la/ rdo rje hU~M mdzad kyi phyag rgya bcings te khros pas bzlas na rjes su 'brang bar 'gyur ro// rdo rje hU~M mdzad kyi phyag rgya las g.yas dang g.yon gyi khu tshur gyis mnan la/ g.yon pa'i mdzub mo'i phra skam gyis bzung la drang bar bya ba ni rdo rje skyes bu ste/ 'dis lus ngan po mnan la dpal dbrog par bya'o// rdo rje hU~M mdzad kyi phyag rgya bcings la/ 'dod pa'i lha'i mdun du bzlas brjod bya'o// lnga po bsdus pa ni/ rdo rje rab tu dga' ba'i phyag rgya ste/ des tshangs pa ltung bar bya'o// rdo rje hUM mdzad kyi phyag rgyas g.yon pa'i khro bo'i lte ba dang / 'khor lo'i tshul du byas la g.yas pa'i khro bo'i mdzub mo yang dang yang du brdab pa 'di ni rdo rje 'khor lo dral ba'o// rdo rje hU~M mdzad kyi phyag rgyas lag pa g.yon pa'i mdung rtse gsum pa lag pa g.yas pa'i mdzub mos brdeb pa 'di ni dbang phyug chen po'i 'dul ba'o// rdo rje hU~M mdzad kyi mdzub mo gnyis kyi lcags kyu ni rdo rje khro bo'i tshogs kyi srin mo'o// rdo rje hUM mdzad ni rdo rje khro bo'i gdug pa'i dam tshig 'jig par byed pa'o// rdo rje khro bo'i khu tshur gnyis dang mig bsgul bas de'i bsam pas rdo rje ltung bar bya ba ni thams cad ltung ba'o// rdo rje hU~M mdzad dang bslang ba'i tshul du bya ba ni rdo rje khro bo bslang ba'o// gar las byung ba'i rdo rje'i khro bo'i khu tshur gnyis kyis bzung nas drangs la gzhan du bzhag pa ni rdo rje khros pa'i rnal 'byor ma'i phyag rgya'o// khro ba'i khu tshur gnyis kyis blangs nas 'phrog pa ni thams cad 'phrog pa'o// khro bo'i lta bas blta ba ni go bar zad do// rdo rje khu tshur gnyis bcings la kha phye ste gdong 'jigs su rung zhing skra gyen du brdzes pa mgo 'og nas bstod de bteg cing b+h+yo zhes bya ba smra ba 'di ni rdo rje khro bo'i gnod sbyin ma ste 'dis bdud kyi dpung thams cad gsod par byed do// rdo rje khu tshur gnyis bcings la mthe'u chung gnyis kha'i grwa gnyis su bzhag ste/ mdzub mo gnyis kyi lcags kyus mche ba ltar bya ba 'di ni rdo rje khro bo ma rungs pa'i srin mo'i phyag rgya'o// sbyin sreg ni go sla'o// gzhig pa dang bsreg pa'ang go sla ba yin no// rdo rje hU~M mdzad zlos shing nub pa'i tshul gyis sa thams cad nub par bya'o// rdo rje me ltar rab tu 'bar ba'i phyag rgya chen po dang / rdo rje gsor ba'i mtshan nyid can ni rdo rje 'jigs pa'i phyag rgya'o// 'di nyid dang hi zhes bya bas 'jig rten gsum po thams cad las rnam par rgyal bar bya ste/ hU~M hi zhes bya ba'o// rdo rje hU~M mdzad kyi mdzub mo gnyis rtse mor sbyar ba ni rdo rje sems dpa'i khro bo'i phyag rgya'o// rdo rje bsdams pa nang du bcings la sor mo thams cad 'bar ba'i dbus su mthe bong bzhag pa'i rdo rje 'di ni bde ba chen po'i rdo rje'i dam tshig gi khro bo'o// khams gsum rnam par rgyal ba'i dkyil 'khor gyi 'grel pa'o// da ni gti mug gi gnyen por gyur pa pad+ma'i rigs ston par bzhed pas/ de nas zhes bya ba la sogs pa gsungs te/ de nas zhes bya ba'i sgra ni snga ma bzhin no// ngo bo nyid kyi dag pa yang yin la chos nyid kyang yin pas na ngo bo nyid dag pa'i chos nyid de de bzhin nyid do// de thos pa ni de bzhin nyid du ro gcig pa'i ye shes thob par gyur to zhes bya ba'i don to// yang zhes bya ba'i sgra ni snga ma la ltos pa yin te/ shes rab kyi pha rol tu phyin pa'i tshul 'di gsungs te zhes bya bar sbyar ro// de la chos thams cad ni byang chub kyi phyogs kyi chos sum cu rtsa bdun dang sangs rgyas kyi chos ma 'dres pa bco brgyad la sogs pa'o// de rnams kyi mnyam pa nyid kyi gzung ba dang 'dzin pa dang bral ba nyid de/ chos thams cad mnyam pa nyid la spyan ras kyis gzigs pa ni mngon sum du mdzad pa ste/ de la dbang phyug tu gyur pas na chos thams cad kyi mnyam pa nyid spyan ras gzigs dbang phyug go// de'i ye shes ni dkyil 'khor la sogs pa'i nges pa'o// de nyid ni phyag rgya ste/ ming de nyid ces bya ba'i shes rab kyi pha rol tu phyin pa'i tshul gang yin pa de gsungs pa'o// 'dod chags kyang yin la thams cad kyang yin pas 'dod chags thams cad de/ sngar bshad pa'i sems can smin pa dang grol ba dang kun du zhen pa'am sems can la dmigs pa dang chos la dmigs pa'i thugs rje chen po ni 'dod chags so// de'i rnam par dag pa ni dge ba bcu'i las kyi lam ma 'dres pa dang / don dam par dngos po med pa'i ngo bo nyid do// 'dod chags thams cad rnam par dag par gyur pa'i ngo bo nyid yin pas na 'dod chags thams cad rnam par dag pa nyid de/ de ni zhe sdang rnam par dag pa nyid de/ de ni zhe sdang rnam par dag pa'i phyir 'byung bar 'gyur te/ rgyu'i ngo bo nyid du gnas par 'gyur ro// gang dag gnas par 'gyur zhe na// 'jig rten na zhes bya ba ste 'jig pas na 'jig rten te/ sems can gyi khams nyid do// 'di dag kyang snga ma kho na bzhin du blta bar bya'o// ma rig pa'i rnam pa thams cad ni dri ma ste/ de'i rnam par dag pa ni don dam par bdag la sogs pa dmigs su med pa'o// bdag mi dmigs pa de las ni sdig pa'i sems 'byung mi srid pas de'i phyir sdig pa thams cad rnam par dag par 'gyur ro// chos thams cad ni sems dang sems las byung ba ste/ de rnams kyi rnam par dag pa ni gzung ba dang 'dzin pa rnam par dag pas rnam par rtog pa med pa'o// de bas na de ni sems can thams cad rnam par dag pa'i rgyur 'gyur ro// yang na byang chub kyi phyogs kyi chos sum cu rtsa bdun ni/ chos thams cad do// shes pa thams cad ni shes pa bcu ste/ sdug bsngal shes pa dang / kun 'byung dang / 'gog pa dang / lam dang / kun rdzob dang / gzhan gyi sems dang / chos dang / zad pa dang / mi skye ba shes pa rnams sam/ yang na mig gi rnam par shes pa la sogs pa'am/ me long lta bu dang mnyam pa nyid dang / so sor rtog pa dang / bya ba sgrub pa'i ye shes rnams so// yang na bya ba sgrub pa'i ye shes ni dge ba'i rtsa ba thams cad sprul pa'i rgyur gyur pa yin pas na shes pa thams cad de/ de'i rnam par dag pa ni de bzhin nyid de/ dge ba bcu kun nas slong ba dang / don dam par gnyis su med pa'o// de rnam par dag pas shes rab kyi pha rol tu phyin pa rnam par dag par 'gyur te/ gang de rnams kyi rnam par dag pa de nyid ni shes rab kyi pha rol tu phyin pa yin no zhes bya ba'i don to// spyan ras gzigs pa ni lta ba ste sems can yongs su bskyab pa la gzigs pa dang / ngo bo nyid kyis rnam par dag pa'i chos nyid la gzigs pa ste/ de la dbang phyug tu gyur pa'o// de nyid byang chub sems dpa' chen po ste/ byang chub chen po'i ngo bo nyid kyi sems dpa' yin pas na byang chub sems dpa' chen po'o// 'dod chags la sogs pa'i dri mas mi gos pa ni ji skad du bshad pa'i rnam pa bzhi pa'o// 'gro ba thams cad ni khams gsum pa thams cad do// der sna tshogs pa ste/ tha dad pa'i gzugs thams cad ston pa'o// 'gro ba thams cad kyi gzugs sna tshogs pa de nyid ni 'khor ba'i nyes pa rnams kyis mi gos pas pad+ma ste/ de skad ces bya ba'i snying po gsungs so zhes pa'o// de yang snying po ni gzugs thams cad ston pa'i nges pa'i ye shes yin la de ston par byed pa'i sgra la yang nye bar gdags pas snying po zhes bya'o// chos thams cad ni 'gro ba 'dul ba'i dkyil 'khor la sogs pa'i ngo bo nyid do// de rnams la gzigs pa ni dkyil 'khor gyi de kho na nyid la sogs pa yongs su shes pa'o// de nyid ni ye shes te de'i dbang phyug yin la de'i phyag rgya ni dkyil 'khor la sogs pa ste/ ming de nyid ces bya ba'i ting nge 'dzin gang yin pa de la snyoms par zhugs pa ste/ dkyil 'khor gyi bya ba'i rnam par thugs rtse gcig tu mdzad pa la mngon du phyogs par mdzad ces bya ba'i don to// dkyil 'khor ni lha rnams kyi gnas te sngar bshad pa'i yi ge hri nyid kyis 'dir bya ba thams cad bya'o// dkyil 'khor du 'jug pa na yang pad+ma chen po snying gar bcings te badzra badzra hri zhes zlos shing 'jug par bya'o// 'di yang rdo rje thal mo khong stong dang bcas pa las gung mo dang mthe bong kha phye la 'dab ma bzhi pa bya'o// rdo rje bsdams pa bcings la mdzub mo gnyis brkyang nas bsnyams te bkug nas mig lta bur byas nas khro gnyer du gzhag la 'di thams cad gsad par bya'o// gdeng ba'i tshul gyis lag pa g.yon pa bskums la lag pa g.yas pa rang gi mgo bo'i steng du bzhag pa ni pad+ma chen po'i phyag rgya'o// g.yon pa dkur bstan pas pad+ma bzung la/ lag pa g.yas pas snying ga'i phyogs su kha 'byed cing rnam par blta la/ rdo rje lta bas blta bar byed pa 'di ni pad+ma chen po rnam par gzigs pa'i phyag rgya'o// rdo rje bsdams pa bstan byas la// snying gar rab tu brkyang pa yi// sor mo thams cad rab zlum pa'i// pad+ma'i nyi ma zhes byar bshad// rdo rje khu tshur gnyis kyis ba dan gyi tshul du bya ba ni/ pad+ma chen po rlung gi phyag rgya'o// pad+ma'i rigs kyi 'grel pa'o// // da ni ser sna'i gnyen por gyur pa rin po che'i rigs ston par bzhed pas de nas zhes bya ba la sogs pa gsungs te/ nyon mongs pa can dang nyon mongs pa can ma yin pa'i kun du rmongs pa dang bral bas khams gsum gyi bdag por gyur pa ni/ de bzhin gshegs pa thams cad kyi dbang bskur ba zhes bya bas na de bzhin gshegs pa thams cad kyi dbang bskur ba ste/ chos kyi cod pan gyis khams gsum gyi chos kyi rgyal srid thob pa'i phyir/ ye shes gang gis mnyam par gyur pa de ni dbang bskur ba las byung ba'i ye shes so// de nyid ni snying po ste/ bskyed pa'i gnas su gyur pa gang yin pa'i shes rab kyi pha rol tu phyin pa'i tshul de ni dbang bskur ba las byung ba ye shes kyi snying po zhes bya ba'i shes rab kyi pha rol tu phyin pa'i tshul te/ de bshad pa'o// dbang bskur ba sbyin pa zhes bya ba ni dkyil 'khor du spyan drangs par gyur ba'i sangs rgyas dang byang chub sems dpa' thams cad la dbang bskur ba'i phyag rgya rnams kyis gang dbang bskur ba bstan pa dang / slob ma rnams la dkyil 'khor du gang sbyin par gyur pa'o// nor ni dbyig dang gser la sogs pa'o// chos sbyin pa ni mdo sde la sogs pa rnams zang zing med pa'i sems kyis ji lta ba bzhin du ston pa'o// zang zing gi sbyin pa ni zas dang skom dang mal cha dang stan la sogs pa'i rnam pa'o// dbang bskur ba thams cad kyi rin po che ni rin po che'i rigs kyi ngo bo nyid de 'bras bu'o// de rnams kyi dam tshig ni rgyu ste/ snying bo gang nges par gyur pas rin po che'i rigs bskyed pa de ni snying po yin la/ de ston par byed pa'i sgra'i snying po ste/ de ston par byed pa'i sgra'i tshogs la yang snying po zhes bya'o// dkyil 'khor ni sngar bstan pa nyid dang 'dra'o// 'dir bya ba thams cad la yi ge tra~M zhes bya ba bzlas par bya'o// badzra badzra tra~M zhes zlos zhing dam tshig gi phyag rgya snying gar bcings la 'jug par bya'o// de la phyag rgya ni 'di yin te rdo rje thal mo las mthe bong dang mdzub mo'i sor mo bzhi kha thur du brkyang la/ de'i dbus su dbang bskur ba'i gnas su bzhag pa ni rdo rje rin chen gyi dbang bskur ba'o// phreng ba dang rin po che'i khu tshur gnyis kyis phreng ba bcing ba'i tshul lo// rdo rje rin chen gyi dam tshig gi phyag rgya nyid las gung mo dang srin lag dang mthe'u chung gi sor mo brkyang la srin lag dang / mthe'u chung phan tshun sbyar bar byas pa ni rin po che'i rgyal mtshan mchog gi'o// rin po che'i khu tshur gnyis kyis rin po che'i srog shing 'dzin pa'i tshul du bya ba ni rin po che'i srog shing gi phyag rgya'o// rin po che'i rigs kyi 'grel pa'o// // sku dang gsung dang thugs gcig tu byas pa ni mtshan nyid kyi de bzhin nyid du ro gcig pa yin la/ de dran pas phyag rgya 'grub par 'gyur ro zhes bstan par bya ba'i phyir/ de nas zhes bya ba la sogs pa gsungs te/ de bzhin gshegs pa thams cad kyi ye shes kyi phyag rgya yin pas na de bzhin gshegs pa thams cad kyi ye shes kyi phyag rgya ste/ de ni 'di ltar/ bden zhing de nyid mi slu gang // de ni rdo rje khu tshur zhes// ye shes phyag rgya ldan sbyor nyid// thob pa don gsum yin par bshad// ces gsungs pa 'di ni de bzhin gshegs pa thams cad kyi bsdus pa'i ye shes kyi phyag rgya ste/ de thob pa ni mngon sum du mdzad ces bya ba'i don to// de thob par ston par byed pa'i dam tshig gi khu tshur de 'dzin par mdzad pas na de bzhin gshegs pa thams cad kyi khu tshur 'dzin pa'o// de su zhig yin zhe na/ de bzhin gshegs pa zhes bya ba ste/ dngos po'i don ji ltar gnas pa de bzhin du thugs su chud pas na de bzhin gshegs pa zhes bya'o// de bzhin gshegs pa thams cad kyi ye shes kyi phyag rgya ni sngar bshad pa yin no// de'i byin gyis brlabs pa ni 'khor ba ji srid pa'i bar du bstan par mdzad pa'o// de nyid ni rdo rje ste/ ming de skad ces bya ba'i shes rab kyi pha rol tu phyin pa'i tshul bshad pa'o// de bzhin gshegs pa thams cad kyi sku'i phyag rgya ni phyag rgya chen po'o// de yongs su 'dzin pa na gzhan dang ma 'dres pas kun nas de rjes su dran pa'o// gnas skabs de nyid du gsung gi phyag rgya yongs su 'dzin pa ni lce la rdo rje dkar po rtse lnga pa bsams la sngags thams cad brjod pa'o// so so yang dag par rig pa bzhi thob pa ni chos thams cad thob pa'o// rang gi snying ga'i zla ba la rdo rje rtse lnga pa bsam pa ni thugs kyi phyag rgya yongs su 'dzin pa'o// rang gi snying ga'i zla ba la sna tshogs rdo rje bsams la las kyi phyag rgya bcings pa ni rdo rje'i phyag rgya yongs su 'dzin pa'o// de ltar na phyag rgya bzhi po 'di dag gis ni dngos grub kyi thabs bshad pa yin no// dam tshig chen po'i rdo rje'i phyag rgya yongs su 'dzin pa zhes bya ba ni/ dam tshig gi rdo rje'i khu tshur bcings la zhes bya ba'i don to// rdo rje sra ba'i phyag rgya thams cad kyi dngos grub kyi phyir te/ de la dam tshig gi ni rgyu yin pas rdo rje sra ba'i phyag rgya thams cad de/ phyag rgya chen po dang / dam tshig gi phyag rgya dang / chos kyi phyag rgya dang las kyi phyag rgya ste/ phyag rgya 'di thams cad kyis kun du rgyas btab pa'o zhes bya bar sbyar ro// phyag rgya chen po dang / phyag rgya thams cad kyis rdo rje sems dpa' nyid du zhes bya ba rdo rje sems dpa'i ngo bo nyid do// rdo rje sems dpa' de'i dngos grub mchog gi rgyur rgyas btab pa'o// rdo rje khu tshur gyi rnam par thugs rtse gcig pa ni de bzhin gshegs pa thams cad kyi ye shes kyi phyag rgya'i rdo rje zhes bya ba'i ting nge 'dzin to// ye shes kyi phyag rgya lnga'i rdo rje'i ting nge 'dzin sum khri lnga stong ji snyed pa cig bstan pa yang 'dir bsdus pa yin no// phyag rgya thams cad nyid ni rdo rje yin pas na phyag rgya thams cad kyi rdo rje ste/ de rnams kyi dam tshig yin pas na de skad ces bya ste/ ming de nyid ces bya ba'i dkyil 'khor gang yin pa de gsungs pa'o// dkyil 'khor ni sngar bshad pa nyid dang 'dra'o// bcom ldan 'das rdo rje khu tshur gyi mdun du ni rdo rje snyems ma ste/ rdo rje sems dpa' gnyis pa'i gzugs can no// rdo rje ljags ni rdo rje smra ba'i gzugs can no// ting nge 'dzin rdo rje yang ting nge 'dzin mchog gi phyag rgyas rdo rje rtse lnga pa bsnams pa'o// rdo rje rdo rje ni sna tshogs rdo rje bsnams pa'i rdo rje las so// de bzhin du lho'i mtshams te/ me la sogs pa'i mtshams rnams su rdo rje dang rdo rje rin chen dang rdo rje pad+ma dang / sna tshogs rdo rje 'dzin pa'i dam tshig gi rdo rje'i khu tshur dang / dam tshig gi rin po che'i khu tshur dang / dam tshig gi pad+ma'i khu tshur dang / dam tshig gi las kyi khu tshur rim pa ji lta ba bzhin du bya'o// dkyil 'khor gyi phyi'i mtshams rnams su ni sgeg mo la sogs pa'o// sgo rnams su ni rdo rje snyems ma la sogs pa rdo rje sems dpa' dang / rdo rje smra ba dang / rdo rje ting nge 'dzin dang / rdo rje las kyi mtshan ma 'dzin pa'i lha mo de'i dbyibs dang mthun pa nyid du bri bar bya'o// 'dir bya ba thams cad ni yi ge a zhes bya ba brjod cing bya'o// de'i 'og tu spyan drangs pa la sogs pa thams cad byas la dam tshig gi khu tshur bcings te/ badzra badzra a zhes bya ba brjod cing 'jug par bya'o// rdo rje bsdams pa bcings la rang gi srin lag dang / mthe'u chung gi bar du mthe bo bcug la mdzub mo bkug la btsir ba 'di ni dam tshig gi khu tshur gyi mtshan nyid do// rdo rje khu tshur gnyis phan tshun kha sbyor la snying gar bzhag nas btsir ba 'di ni snying ga'i rdo rje'i khu tshur gyi phyag rgya'o// rdo rje chen po'i khu tshur ni bcom ldan 'das rdo rje khu tshur gyi dam tshig gi phyag rgya'o// rdo rje hUM mdzad kyi phyag rgya las mdzub mo gnyis lcags sgrog tu bcing ba byas la/ mthe bong gnyis gshibs la snying gar bzhag pa 'di ni rdo rje 'dod pa'i khu tshur ro// rdo rje khu tshur gnyis bcings la/ mda' 'phen pa'i tshul du bya ba ni rdo rje chags pa'i khu tshur ro// rdo rje bzhed pa'i dam tshig gi phyag rgya ni rdo rje bzhed pa'i khu tshur te/ des thams cad dbang du bya'o// rdo rje bcings pa nyid ni rdo rje bsdams pa ste/ des thams cad bcing bar bya'o// yang rnam pa gzhan gyis kyang thams cad bcing ba bstan pa ni/ thams cad bsdams pa la ni rdo rje lu gu rgyud kyi khu tshur gyis so zhes bya ba ste/ de yang 'di yin te/ rdo rje bsdams pa nang du bcings la mdzub mo dang mthe bong lcags sgrog tu bya ba'o// rdo rje dgun gyi phyag rgya ni/ rdo rje zhal zhal gyi khu tshur te/ des thams cad lkugs par bya'o// rdo rje bsdams pa bcings la des bsgrub par bya ba bzung nas mdun du btsir ba 'di ni rdo rje bsdams pa'i khu tshur ro// g.yas pa'i khro bo'i khu tshur gyis rdo rje bzung la bsgrub par bya ba btsir ba'i bsam pas btsir ba 'di ni rdo rje nges par btsir ba'i khu tshur ro// rdo rje khu tshur gnyis bcings la/ dral ba 'di ni rdo rje dral ba'i khu tshur te ral gri dang ldan pas so// rdo rje bsdams pa nang du bcings la/ rang gi srin lag dang mthe'u chung gi bar du mthe bo bzhag pa 'di ni rdo rje 'bebs pa'i khu tshur ro// rdo rje gar gyi phyag rgya ni rdo rje gar gyi khu tshur ro// rdo rje khu tshur gnyis kyis pi bang brdung ba'i tshul du byed pa ni rdo rje brdung ba'i khu tshur ro// snying ga'i zla ba la/ rdo rje rtse lnga pa 'od zer gyi phreng ba kun du 'khrigs pa dang ldan pa bsams la/ rdo rje 'bar ba des phyogs bcu'i bsgrub par bya ba thams cad rengs par bya ba 'di ni rdo rje dmigs pa'i khu tshur ro// gzhan gyi dpung thams cad rmongs shing lkugs par bya ba ni gzhan gyi dbang du bya ba'o// rdo rje rnga bo che'i khu tshur gyis zhes bya ba ni rdo rje hU~M mdzad kyi phyag rgya las mdzub mo gnyis la brten pa la bltas pa dang / phyag rgya bcings pa de las rdo rje khro bo 'bar ba'i phreng ba kun du 'khrigs pa'i 'od dang ldan pa'i gzugs can phyung la/ des gzhan gyi dpung rmongs par bya zhing brgyal bar bya ste 'di ni rnga bo che'i khu tshur ro// dam tshig gi rdo rje'i khu tshur gyi lag mthil gnyis kyis mthe bong bzung la phyag rgya thams cad dgrol bar bya ste/ 'di ni rdo rje thal ba'i khu tshur ro// rdo rje he ru ka'i khu tshur ni rdo rje hU~M mdzad kyi rdo rje khu tshur te/ des mkha' 'gro ma thams cad kyi phyag rgya gzhig par bya'o// rdo rje hU~M mdzad kyi phyag rgya las de nyid mkhrig ma bsnol te brdab pa ni rdo rje hU~M mdzad kyi rdo rje khu tshur ro// rdo rje khu tshur gnyis mdun du kha sprad la btsir ba ni rdo rje khu tshur gyi khu tshur ro// rdo rje khu tshur gnyis kyis yan lag dang nying lag rnams su byug pa ni rdo rjer bya ba'o// rdo rje khu tshur gnyis khar bzhag pa 'di ni rdo rje ma mo'i khu tshur te/ 'di thams cad rgyas gdab par bya'o// dam tshig gi rdo rje'i khu tshur gyis bsgrub par bya ba phye mar brlag pa'i bsam pas sa la btsir ba 'di ni rdo rje bzang po'i khu tshur ro// rdo rje khu tshur gnyis bcings la rnam par gzhig pa'i tshul du bri ba 'di ni rdo rje bdug pa'i khu tshur ro// rdo rje bsdams pa bcings la/ gnyis su byas nas lag pa g.yas pas g.yon pa bsdams la/ de yang gnyis su byas te/ khu tshur gnyis bcings la g.yas pa'i mthe bong gi steng du g.yon pa'i khu tshur bzhag pa 'di ni dbang de'i rdo rje'i khu tshur ro// chu'i nang du gnas shing zhes bya ba la sogs par ji ltar 'gyur zhe na/ rdo rje gnon pa'i khu tshur gyis so zhes bya ba la/ dang po'i rdo rje'i phyag rgya'i mdzub mos gung mo mnan la mthe bong dang sbyar te/ mig gi 'bras bu lta bur byas nas srin lag dang / mthe chung mnyam por brkyang pa bcings nas blta bcings 'gro bas chu steng du bteg ste/ rang gi phyag rgya las byung ba'i 'od zer gyi tshogs rnams kyis tshogs par byas la chu'i nang du gnas te/ 'chags par bya ste/ 'di ni rdo rje gnon po'i khu tshur ro// rdo rje khu tshur gnyis bcings la g.yon pa'i mdzub mo dang mthe bo'i bu gar g.yas pa'i mdzub mo bcug pa 'di ni sna tshogs rdo rje'i khu tshur te/ 'dis gzugs mang por bstan par bya'o// 'di nyid mos pa'i khyad par gyis mi snang bar 'gyur te/ des na 'di ni mi snang ba'i rdo rje khu tshur ro// 'phags pa nam mkha'i snying po'i dam tshig gi phyag rgya ni rdo rje nam mkha'i khu tshur te/ des rgyu ba dang mi rgyu ba'i dngos po rnams 'byung bar 'gyur te/ de ltar mos pa las snang ba yin no// rdo rje bsdams pa bcings pa ni rdo rje khu tshur te/ rnal 'byor pa zla ba'i dkyil 'khor la 'dug nas nam mkha' la 'gro bar bsams na nam mkha' la 'gro bar 'gyur ro// rdo rje ral gri'i khu tshur ni 'phags pa 'jam dpal gyi phyag rgya chen po'o// rdo rje khu tshur gnyis kyis sna tshogs rdo rje 'dzin pa ni rdo rje las kyi khu tshur ro// pad+ma'i dam tshig gi khu tshur gyis rdo rje'i pad+ma yongs su 'dzin pa ni rdo rje ye shes kyi khu tshur ro// rin po che'i rigs kyi dam tshig gi phyag rgyas rdo rje rin chen yongs su 'dzin pa ni rdo rje nor gyi khu tshur ro// rdo rje khu tshur gyi dam tshig gi khu tshur gyis rdo rje rtse lnga pa yongs su 'dzin pa ni rdo rje nor gyi phyag rgya'i khu tshur ro// phyag rgya 'di rnams ni sngar bshad zin to// rdo rje las kyi phyag rgya chen po ni rdo rje thal mo'i khu tshur ro// rdo rje ting nge 'dzin gyi phyag rgya chen po ni rdo rje 'dzin pa'i khu tshur ro// de yang phyag rgya chen po'i ting nge 'dzin mchog gi phyag rgyas rdo rje 'dzin pas na/ de'i phyir rdo rje 'dzin pa'i khu tshur zhes bya ba'o// rdo rje smra ba'i phyag rgya chen po ni rdo rje ljags kyi mchog gi khu tshur ro// rdo rje sems dpa'i phyag rgya chen po ni rdo rje bsnyems pa'i khu tshur ro// byang chub mchog ni de bzhin gshegs pa thams cad kyi rdo rje'i khu tshur ro// rdo rje khu tshur gyi dkyil 'khor gyi 'grel pa'o// // gsang sngags ni shes rab nyid kyis grub par 'gyur gyi/ gzhan du ni ma yin no zhes bstan pa'i phyir/ 'phags pa 'jam dpal gyi dkyil 'khor ston par bzhed pas/ de nas zhes bya ba la sogs pa gsungs te/ chos thams cad ces bya ba ni gzugs la sogs pa ste/ de rnams las spros pa ni sngon po la sogs par rnam par rtog pa'o// chos thams cad la spros pa mi mnga' ba gang yin pa de ni chos thams cad la spros pa med pa ste bcom ldan 'das so// gtan tshigs gang gi phyir zhe na/ gzugs la sogs pa'i ngo bo nyid do// 'khor lo ltar yi ge bskor ba zhes bya ba ni/ a ra pa tsa na la sogs pa'i 'khor lo dang 'dra ba ste/ a ni 'dod pa'o zhes bya ba la sogs pa ston par byed pas yongs su 'khor bar 'jug cing mngon sum du gyur pa'i thos pa dang bsam pa dang bsgom pa'i rang bzhin can gyi shes rab kyi pha rol tu phyin pa'i tshul gang yin pa de ni shes rab kyi pha rol tu phyin pa'i tshul du 'khor lo ltar yi ge bskor ba zhes bya ba ste/ shes rab kyi pha rol tu phyin pa'i tshul bshad pa ni gsungs pa'o// chos thams cad ni me long lta bu dang / mnyam pa nyid dang / so sor rtog pa dang / bya ba sgrub pa'i ye shes kyi ngo bo nyid dang / de bzhin du phung po lnga dang / skye mched bcu gnyis dang / khams bco brgyad de/ de rnams ni don dam par dngos po med pa'i ngo bo nyid yin pas stong pa'o// ci'i phyir de dag stong pa nyid yin zhe na/ ngo bo nyid med pa'i tshul gyis so zhes bya ba gsungs te/ gang gi phyir/ de rnams la shes rab kyi stobs kyis rnam par brtags par gyur na/ ngo bo nyid dmigs su med de/ de bas na de ni stong pa nyid yin no// mtshan ma ni rgyu ste/ bdag la sogs pa rnam par shes pa bskyed pa'i rgyu'o// mtshan ma med pas na mtshan ma med pa ste/ rgyu med pa'i stong pa nyid kyis na mtshan ma med pa'o// chos thams cad ni chos thams cad dmigs su med pa ste/ de nyid ni mtshan ma med pa'o// smon pa med pa zhes bya ba la sogs pa la/ gsol ba 'debs pa med pas na smon pa med pa'o// rang bzhin ni ngo bo nyid kyi skye ba med pa nyid kyis nyon mongs pa can dang nyon mongs pa can ma yin pa'i kun du rmongs pa dang bral bas na rang bzhin gyis 'od gsal ba'o// de ji ltar rtogs par 'gyur zhe na/ shes rab kyi pha rol tu phyin pa yongs su dag pa zhes bya ba gsungs te/ gzung ba dang 'dzin pa dmigs su med pa ni shes rab kyi pha rol tu phyin pa yongs su dag pa yin te/ shes rab kyi pha rol tu phyin pa yongs su dag pa'i rgyur gyur pa des rtogs par 'gyur ro// tshig 'di dag gis ni me long lta bu dang / mnyam pa nyid dang / so sor rtog pa dang / bya ba sgrub pa'i ye shes rnam par brtags pa yin par rim gyis ston to// de bzhin du stong pa nyid dang / mtshan ma med pa dang / smon pa med pa dang / rang bzhin gyis 'od gsal ba'i rnam par thar pa'i sgo bzhi bshad pa yin no// ral gri des zhes bya ba ni 'og nas bshad pa'i ral gri bzhi ste/ grangs sam rigs las tshig gcig par byas pa yin no// 'debs shing zhes bya ba ni mi snang bar mdzad pa'o// de yang 'dis ni chos kyi skur yang de bzhin gshegs pa rnams rjes su ma mthong ba yin no// shes rab kyi pha rol tu phyin pa nyid mchog ste/ dam par gyur pa yin pas na shes rab kyi pha rol tu phyin pa'i mchog go// de ston par byed pa'i sgra'i tshul yang nges pa'i don ston par byed pa yin pa'i phyir ro// snying po dang 'dra bas na snying po ste/ de gsungs pa ni bka' stsal pa'o// chos thams cad ngo bo nyid kyis spros pa med pa zhes bya ba la/ chos thams cad kyi ngo bo nyid ni sra ba la sogs pa'i tshul te/ de rnams la sra ba la sogs par rnam par rtog pa ni spros pa'o// spros pa med pas na spros pa med pa ste/ chos thams cad ngo bo nyid kyis rnam par rtog pa dang bral ba ste/ don dam par chos thams cad dmigs su med pa'i phyir ro// chos thams cad la spros pa med pa nyid ni gzung ba dang 'dzin pa'i rnam par rtog pa gcod par byed pa'i ngo bo nyid yin pas na ral gri dang chos mthun pa'i phyir ral gri zhes bya ba la/ de'i rgyu mthun pa las byung ba'i 'phags pa 'jam dpal gyi dkyil 'khor la yang de skad ces bya ste/ de la dmigs shing ming de skad ces bya ba'i ting nge 'dzin la snyoms par 'jug go// 'khor lo ltar yi ge bskor ba'i dam tshig ces bya ba la/ 'khor lo ltar yi ge bskor ba ni bshad zin te de'i dam tshig gi gnas skabs so// phyi'i dkyil 'khor ji lta ba zhes bya ba ni/ sngar thams cad bshad zin pas slar ma bshad pa'o// 'dir bya ba thams cad ni yi ge a brjod pas bya ste/ de nas ral gri dang glegs bam gyi phyag rgya dang / badzra badzra a dza zhes zlos shing pad+ma'i dkyil 'khor du 'jug par bya'o// lag pa g.yas pa'i rdo rje khu tshur gyi mdzub mo brkyang la rtse mo cung zad bkug nas ral gri'i tshul du bzhag pa 'di ni ral gri'i phyag rgya'o// g.yon pa'i rdo rje khu tshur gyis snying gar shes rab kyi pha rol tu phyin pa'i glegs bam 'dzin pa ltar bya ba 'di ni glegs bam gyi phyag rgya'o// a la sogs pa'i yi ge ngo bo nyid bsgoms pa ni a ra pa tsa na la sogs pa'o// rdo rje ral gri'i phyag rgya ni/ rdo rje bsdams pa las mthe bong gnyis gshibs la/ mdzub mo gnyis pad+mar bya/ gung mo gnyis gshibs la tshigs gsum pa bkug la ral gri lta bur bya'o// 'phags pa 'jam dpal gyi dkyil 'khor gyi 'grel pa'o// // dkyil 'khor du 'jug pa med par ni/ dngos grub thob par mi 'gyur te/ de bas na dkyil 'khor du 'jug par bya'o zhes bstan par bya ba'i phyir/ de nas zhes bya ba la sogs pa gsungs pa yin te/ de bzhin gshegs pa thams cad kyi ngo bo 'khor lo ni dkyil 'khor ro// de'i nang du 'dus pa ni zhugs pa ste/ de yang de rnams der chud cing zhugs par gyur to zhes bya ba'i don to// de ni de bzhin gshegs pa thams cad kyi 'khor lo'i nang du 'dus pa zhes bya'o// 'khor lo yang yin la chen po yang yin pas na 'khor lo chen po ste/ de rnams su zhugs pa yin pas na 'khor lo chen por 'jug pa'o// 'jug pa de yang phyi dang gsang ba'i dbye bas rnam pa gnyis te/ phyi'i 'jug pa ni ji skad du bshad pa'i mngon par rtogs pa'i phyag rgya rnams kyis so// gsang ba'i 'jug pa ni der zhugs pa'i bshad par rtogs par gyur cing // slob dpon las de kho na nyid bcu gnyis thos pa'o// 'jug pa der gang gis 'gyur ba'i ming de skad ces bya ba shes rab kyi pha rol tu phyin pa'i tshul bshad pa 'di gsungs pa'o// rdo rje mnyam pa nyid ces bya ba la rdo rje ni de bzhin gshegs pa dang / de bzhin gshegs pa'i rigs rnams so// de rnams kyi mnyam pa nyid ni stong pa nyid do// kun rdzob kyang dbyer mi phyed pa nyid kyis rnam par bshig pa'am/ gzung ba dang 'dzin pa'i rnam par rtog pa dang bral ba'i sems dang sems las byung ba'i rdo rje yin la/ de'i mnyam pa nyid ni de kho na nyid de rdo rje mnyam pa nyid des rang gi ngo bo nyid yongs su shes pa ni 'jug pa'o// der ji ltar 'jug par 'gyur zhe na/ de bzhin gshegs pa thams cad kyi 'khor lo 'jug par 'gyur ro zhes bya ba gsungs te/ de bzhin gshegs pa thams cad kyi dkyil 'khor du mngon sum du 'jug pa'i don du 'gyur ro zhes bya ba'i don to// don du gnyer bar bya ba yin pas na don to// gzugs la sogs pa gzung bar bya ba'i ngo bor yongs su chad pa'am/ rin po che'i rigs ni don to// de'i mnyam pa nyid ni de bzhin nyid do// chos ni stobs dang mi 'jigs pa la sogs pa dang pad+ma'i rigs la chos zhes bshad de/ de'i mnyam pa nyid ni snga ma bzhin no// 'jug pa la yang snga ma dang 'dra'o// thams cad ni phyag rgya bzhi dang las kyi rigs la bya bar bshad la/ de rnams la zhugs pa ni sngar ji skad du bshad pa'o// de'i don gyi dam tshig ni rgyu ste/ ming de nyid ces bya ba gang yin pa de gsungs pa'o// dkyil 'khor thams cad du 'jug pa'i rgyur gyur pa'i phyag rgya ni dkyil 'khor thams cad la rab tu 'jug pa'i phyag rgya ste/ rdo rje 'khor lo'i dkyil 'khor la dmigs pa'i ting nge 'dzin to// de ltar na ming de nyid ces bya ba'i ting nge 'dzin gang yin pa de la snyoms par zhugs pa'o// dkyil 'khor chen po yang yin la thams cad kyang yin pas dkyil 'khor chen po thams cad de/ 'jig rten dang 'jig rten las 'das pa'i dkyil 'khor thams cad do// de rnams su 'jug pa'i phyir/ dam tshig ni mi 'da' ba'i don du rnam par gzhag pa'o// de yang gang gi phyir/ dkyil 'khor 'dis dkyil 'khor thams cad du zhugs shing nang du chud par byed pa yin no zhes bya ba'i don to// dkyil 'khor 'dir ni dang po nyid du gsungs pa'i hU~M nyid zlos shing dkyil 'khor gyi bya ba thams cad bya'o// de nas badzra badzra zhes zlos shing rdo rje 'khor lo'i dam tshig gi phyag rgya bcings la 'jug par bya'o// rdo rje khu tshur gnyis bcings la mdzub mo gnyis dang mthe chung gnyis rdo rjer bcings pa ni rdo rje 'khor lo'i dam tshig gi phyag rgya'o// dkyil 'khor bzhi thig gdab pa zhes bya ba ni/ rdo rje 'khor lo'i dkyil 'khor legs par thig gdab pa'i rjes thogs nyid la/ zhi ba mdung gis mtshan pa dang / ma mo dang / ming po gsum dang / sring mo bzhi'i dkyil 'khor bzhi po thig gdab/ de'i 'og tu 'jug pa'i tshe rdo rje 'khor lo'i dkyil 'khor du gzhug la/ zhi ba mdung gi dkyil 'khor la sogs par de nyid las bshad pa'i cho gas 'jug par bya'o// rdo rje 'khor lo'i phyag rgya'i dkyil 'khor du 'jug par bstan pas dkyil 'khor thams cad du 'jug par 'gyur ro// rdo rje khu tshur gnyis bcings la/ mgal me ltar bskor ba ni rdo rje 'khor lo chen po ste/ 'dis dkyil 'khor chen por 'jug par 'gyur ro// de bzhin gshegs pa thams cad kyi rdo rje'i phyag rgya ni dang po'i rdo rje'o// dam tshig chen po'i 'khor lo ni rdo rje bsdams pa bcings la/ gung mo gnyis brkyang nas mdzub mo gnyis kyang brkyang la gung mo'i rdo rje de nyid kyi rgyab tu bzhag pa 'di ni dam tshig chen po'i 'khor lo ste/ 'dis dam tshig gi dkyil 'khor du 'jug go// thams cad kyi 'khor lo ni nam mkha' mdzod kyi dam tshig gi phyag rgya yin no// gzhan dag ni rdo rje 'dzin ma thams cad kyi 'khor lo yin par 'chad do// rdo rje sems dpa' dang / 'jam dpal gzhon nu dang / nam mkha'i snying po dang / nam mkha'i mdzod dang / 'phags pa spyan ras gzigs dbang phyug dang / sems bskyed ma thag tu chos kyi 'khor lo bskor ba dang / rdo rje khu tshur dang / rdo rje gnod sbyin gyi phyag rgya rnams ni g.yon na 'khor lo dang bcas pa ste/ dbang du bya ba la sogs pa dngos grub byed do// de la rdo rje sems dpa'i dam tshig gi phyag rgyas ni dbang du bya'o// 'phags pa spyan ras gzigs dbang phyug gi dam tshig gi phyag rgyas ni dbang du bya'o// 'phags pa nam mkha'i snying po'i dam tshig gi phyag rgyas ni don thob pa'o// rdo rje khu tshur gyi dam tshig gi phyag rgyas ni rgyas btab pa'o// 'phags pa 'jam dpal gyi dam tshig gi phyag rgyas ni bcad pa'o// rdo rje 'khor lo'i dam tshig gi phyag rgyas ni dkyil 'khor du 'jug pa'o// nam mkha' mdzod kyi dam tshig gi phyag rgyas ni mchod pa'o// rdo rje gnod sbyin gyi dam tshig gi phyag rgyas ni gdug pa 'dul ba'o// rdo rje 'khor lo'i dkyil 'khor gyi 'grel pa'o// // mchod pas gsang sngags 'grub par 'gyur ro zhes bstan pa'i phyir/ de nas zhes bya ba la sogs pas/ nam mkha' mdzod kyi dkyil 'khor ston to// mchod pa yang yin la thams cad kyang yin pas mchod pa thams cad de/ de'i cho ga rgyas pa ni rnam pa rgya che ba'o// lus dang ngag dang yid kyis phyag 'tshal ba nam mkha'i khams thams cad khyab par byed pa ni mchod pa thams cad de/ bshad ma thag pa de nyid mchog ste/ dam pa yin pas na mchod pa thams cad kyi mchog go// ming de nyid ces bya ba'i shes rab kyi pha rol tu phyin pa'i tshul gang yin pa de ni mchod pa thams cad kyi mchog ces bya ba'i shes rab kyi pha rol tu phyin pa'i tshul lo// de bshad pa ni bka' stsal pa'o// oM sarba yo ga tsit+taM ut+pa da yA mi zhes bya ba ni smon pa byang chub kyi sems so// gnyis pa sems bsgom pa'i mtshan nyid can ni 'jug pa byang chub kyi sems so// gsum pa ni byang chub kyi ngo bo nyid kyi sems ni byang chub sems so// de ltar na gsum po 'di dag bskyed pa ni byang chub tu sems bskyed pas te/ de'i ngo bo nyid ni byang chub kyi sems bskyed pa nyid do// de ni sgrub pa'i mchod pa'i ngo bo nyid yin pas de'i phyir/ de bzhin gshegs pa thams cad la mchod pa'i cho ga rgyas pa'o zhes gsungs so// byang chub tu sems bskyed pas ni nges pa kho nar sems can gyi don bya ba yin no zhes bstan pa'i phyir/ sems can gyi khams thams cad yongs su skyob pa nyid ni zhes bya ba gsungs te/ phyogs bcu ma lus pa'i sems can gyi khams thams cad kyi ngan song dang bsad pa dang bcings pa la sogs pa'i sdug bsngal yongs su bsal ba ni yongs su skyob pa'o// dam pa ni sangs rgyas dang byang chub sems dpa' dang / rang sangs rgyas dang nyan thos rnams so// de rnams kyi chos yin pas na dam pa'i chos so// de yongs su bzung ba ni thos pa dang bsam pa dang sgom pa'i rjes su sbyor bas so// shes rab kyi pha rol tu phyin pa yi ge 'dri ba dang zhes bya ba ni go sla'o// las thams cad ni mchod pa rnam pa bzhi ste/ de'i don yod pa'i dam tshig ni zlog par dka' ba'i rgyu'o// mchod pa thams cad kyi cho ga rgyas pa de'i byin gyis rlob pa ni nam mkha'i mdzod kyi dkyil 'khor ro// de la dmigs shing ming de skad ces bya ba'i ting nge 'dzin la snyoms par zhugs pa'o// rdo rje ni byang chub sems dpa' rnams te/ de rnams kyi mchod pa yin pas na rdo rje'i mchod pa ste/ de nyid ni mchog go// de'i don yod pa'i dam tshig ni nges pa nyid du grub pa'i rgyu ste/ ming de skad ces bya ba'i dkyil 'khor 'di gsungs pa'o// dkyil 'khor ni sngar bshad pa nyid do// de'i dbus su bcom ldan 'das mtshon cha sna tshogs 'dzin pa zhes bya ba ni g.yon pa'i rdo rje khu tshur dkur brten pas sna tshogs rdo rjes mtshan pa'i rdo rje dril bu bsnams pa phyag g.yas pa'i rang gi thugs kar bstod pa'i tshul gyis sna tshogs rdo rje bsnams pa'o// sku dang yan lag zla ba'i mdog la sogs pa'i kha dog lnga pa'i mdog can zhes bya ba la zhal ni dkar po'o// thugs ka ni dmar po'o// phyag ni ser po'o// phyag gnyis ni ljang gu'o// sku smad ni nag po'o// de'i thams cad du zhes bya ba ni phyogs dang mtshams rnams su'o// mchod pa'i dam tshig ces bya ba ni byang chub tu sems bskyed pa la sogs pa rdzogs par byed pa'i rgyu'o// de rnams kyi gnas skabs ni sngar bshad pa nyid do// de rnams las gang zhig gzhag ce na/ phyag na rdo rje dang zhes bya ba la sogs pa brgyad po gsungs so// phyag na ci zhig bsnams she na/ byang chub kyi sems la sogs pa bla na med pa'i mchod pa'i cho ga rgyas pa phyag na 'dzin pa'i tshul gyis zhes bya ba gsungs so// de la byang chub kyi sems phyag na bsnams pa ni rdo rje sems dpa' ste/ phyag na rdo rje rtse lnga pa bsnams zhes bya ba'i don to// phyag na ting nge 'dzin ni 'phags pa spyan ras gzigs dbang phyug ste/ 'dir pad+ma ni ting nge 'dzin ston pas ting nge 'dzin zhes bshad do// nam mkha'i snying po ni phyag na dbang bskur ba ste/ rdo rje rin chen bsnams zhes bya ba'i don to// rdo rje khu tshur ni phyag gi phyag rgyas yongs su 'dzin pa ste/ dam tshig gi khu tshur gyis rdo rje btsir zhing bzhugs pa'o// 'phags pa 'jam dpal ni phyag na stong pa nyid smra ba ste/ phyag na ral gri bsnams zhes bya ba'i don to// sems bskyed ma thag tu chos kyi 'khor lo bskor ba ni phyag na dkyil 'khor 'dri ba ste/ rdo rje 'khor lo bsnams pa zhes bya ba'i don to// nam mkha' mdzod ni phyag na mchod pa thams cad de/ sna tshogs rdo rje bsnams pa zhes bya ba'i don to// rdo rje gnod sbyin phyag na sems can rnams yongs su skyob pa ste/ rdo rje mche ba bsnams zhes bya ba'i don to// 'dir bya ba thams cad ni yi ge oM brjod la bya'o// de nas badzra badzra oM zhes zlos shing dkyil 'khor du 'jug par bya'o// rdo rje thams cad bcings la zhes bya ba la/ de la rdo rje thams cad ni 'di yin te/ rdo rje bsnams pa las byung ba'i rdo rje rin chen gyi dam tshig gi phyag rgya las srin lag dang mthe'u chung gnyis brkyang la rgyal mtshan dang / ba dan gyi rtse mo ltar bya'o// lus dang ngag dang yid kyis phyag bya ba ni yid kyi mchod pa'o// rang gi snying gar rdo rje rtse lnga pa bsgom pa dang / rdo rje sbrang rtsi la sogs pa'i phyag rgya rnams kyis kyang mchod par bya'o// byang chub kyi sems kyi mchod pa dang ting nge 'dzin gyi mchod pa ni go sla'o// rdo rje rin chen gyi dam tshig ni rdo rje dbang bskur ba sna tshogs so// rdo rje khu tshur gyi dam tshig gi phyag rgya ni rdo rje thams cad kyi sna tshogs so// stong pa nyid kyi mchod pa la ni a la sogs pa'i yi ge'i lung bstan pas so zhes bya ba ni go bar zad do// rdo rje 'khor lo'i dam tshig gi phyag rgya ni rdo rje 'khor lo sna tshogs so// nam mkha' mdzod kyi dam tshig gi phyag rgya ni sna tshogs rdo rje'o// rdo rje gnod sbyin gyi dam tshig gi phyag rgyas ni gdug pa thams cad gdul bar bya'o// rdo rje sbrang rtsi la sogs pa'i phyag rgyas ni me tog dor ba la sogs pa bya'o// nam mkha' mdzod kyi dkyil 'khor gyi 'grel pa'o// // bsrung ba yongs su bskyangs pas gsang sngags yongs su 'grub par 'gyur ro zhes bstan par bya ba'i phyir/ de nas zhes pa la sogs pas rdo rje gnod sbyin gyi dkyil 'khor ston par mdzad pa yin te/ gdug pa can thams cad kyi srog gcod pa la sogs pa las bzlog pa ni thams cad 'dul ba ste/ thams cad 'dul bar nus pa ni spyod pa'o// de su zhig yin zhe na/ bcom ldan 'das ye shes kyi khu tshur te/ byang chub mchog yongs su 'dzin pa'o// sems can thams cad 'dul ba ye shes kyi snying po zhes bya ba la sems can thams cad ni sdig pa thams cad byed pa'o// de lta bu'i sems can 'dul bas sems can thams cad 'dul ba ste/ sdig pa thams cad yongs su spangs nas dge ba la nges par sbyor bar mdzad pa'o// de'i don gyi ye shes yin pas na sems can thams cad 'dul ba'i ye shes te/ rdo rje gnod sbyin gyi khro bor yang dag par ston pa'i ye shes so// de nyid ni bskyed pa'i gnas yin pas na snying po ste/ ming de nyid ces bya ba gang yin pa de bshad pa'o// sems can thams cad ni mdza' bo dang / tha mal pa dang / dgra bo rnams so// de rnams la mnyam pa nyid ni bu gcig pa lta bur sdug par sems pa dang / don dam par sems can thams cad mi dmigs pa'i mnyam pa nyid do// sems can thams cad la mnyam pa nyid kyi thugs rje chen po'i mtshan nyid can des gdug pa thams cad gdul ba'i phyir/ khro bo'i gzugs su yang dag par ston pa ni khro bo mnyam pa nyid do// khro bo'i gzugs de gang gi tshe ldog par 'gyur zhe na/ sems can thams cad ces bya ba la sogs pa gsungs te/ gang gi tshe sems can thams cad 'dul ba de'i tshe khro bo nyid kyang dul zhing ldog go zhes bya ba'i don to// de'i ngo bo nyid ci zhig yin zhe na/ sems can thams cad chos nyid pas khro bo chos nyid do zhes bya ba gsungs te/ sems can thams cad kyi chos nyid ni don dam par dngos po med pa'i ngo bo nyid do// sems can thams cad kyi ngo bo nyid kyi chos nyid gang yin pa de nyid ni chos nyid yin no zhes bya ba'i don to// khro bo'i gzi brjid 'di ci zhig yin zhe na/ sems can thams cad ces bya ba la sogs pa gsungs te/ don dam par sems dang sems las byung ba rnams ni gzung ba dang 'dzin pa dang bral ba nyid yin pas na sems can thams cad rdo rje nyid de/ sems can thams cad rdo rje nyid yin pa des na khro bo rdo rje nyid do zhes bya ba ste/ sems can thams cad kyi gzung ba dang 'dzin pa dang bral ba gang yin pa de nyid ni khro bo'i rdo rje nyid do// de ci'i phyir zhe na zhes bya ba ni rgyu gang gis na sems can thams cad mnyam pa nyid nas khro bo rdo rje nyid do zhes bya ba'i bar yin zhe na/ gang gi phyir 'di ltar sems can thams cad 'dul ba ni byang chub po zhes bya ba gsungs te/ de nyid ni byang chub kyi mtshan nyid do// de yang 'di ltar khro bo mnyam pa nyid la sogs pas sems can rnams 'dul bar byed cing sangs rgyas kyi byang chub thob par mdzad pas na/ de'i phyir sems can thams cad 'dul ba ni byang chub po zhes gsungs pa yin no// dkyil 'khor ni sngar bshad pa kho nar zad do// 'dir bya ba thams cad ni yi ge ha zlos shing bya'o// de nas badzra badzra ha zhes brjod la/ mche ba'i phyag rgya bcings nas dkyil 'khor du 'jug par bya'o// rdo rje thal mo bcings la/ mthe bo gnyis so sor bsgreng la mdzub mo gnyis lcags kyu lta bur bkug pa'i phyag rgya khar bzhag pa 'di ni mche ba ste/ 'di ni mche ba'i phyag rgya'o// rdo rje khu tshur gyi phyag rgyas thams cad phye mar brlag pa ni go bar zad do// rdo rje gnod sbyin gyi dkyil 'khor gyi 'grel pa'o// // sbyor ba gcig gis dam tshig thams cad thob par mi 'gyur ba dang / dkyil 'khor thams cad ni rdo rje sems dpa' yongs su gyur pa'i ngo bo nyid yin no zhes bstan pa'i phyir/ bsdus pa'i dkyil 'khor ston par bzhed pas/ de nas zhes bya ba la sogs pa gsungs te/ 'jig rten dang 'jig rten las 'das pa'i dkyil 'khor rnams kyi ngo bo nyid gcig pa nyid ni thams cad mnyam pa nyid de/ don dam par dngos po med pa'i ngo bo nyid do// de rab tu gnas pa ni mnyam pa nyid la rab tu gnas pa ste/ mi zad pa thugs su chud pa'i tshul gyis bzhugs pa'o// de su zhig yin zhe na/ de bzhin gshegs pa zhes bya ba ste/ de bzhin du gshegs shing thugs su chud pa'o// chos thams cad kyi mchog ces bya ba ni/ rigs thams cad kyi chos nyid ni de bzhin nyid de/ de nyid ni mchog yin pas chos thams cad kyi mchog ste/ ming de nyid ces bya ba gang yin pa de bshad pa'o// de bzhin gshegs pa'i rigs de thams cad kyi mnyam pa nyid ni gnyis su med pa nyid de/ de lta bu'i thams cad mnyam pa nyid kyi shes rab kyi pha rol tu phyin pa mnyam pa nyid de/ shes rab kyi pha rol tu phyin pa dbyer mi phyed pa nyid do// de nyid ni de bzhin gshegs pa'i rigs kyi gnyis su med pa nyid de de nyid ni shes rab kyi pha rol tu phyin pa'i gnyis su med pa dang tha mi dad pa yin no// thams cad don nyid ces bya ba la sogs pa la don ni rin po che'i rigs so// thams cad kyang yin la/ don yang yin pas na thams cad don zhes bya ba'am/ thams cad kyi don yin pas na thams cad don to// thams cad kyi don gyi ngo bo nyid yin pas na/ thams cad don nyid do/ shes rab kyi pha rol tu phyin pa'i don nyid do// 'di skad ston par 'gyur te/ rin po che'i rigs ni khams gsum na spyod pa'i nyon mongs pa can dang / nyon mongs pa can ma yin pa'i kun du rmongs pa'i bag chags dang bcas par spangs pa'i ye shes te/ de nyid ni shes rab kyi pha rol tu phyin pa'o// thams cad chos ni stobs dang mi 'jigs pa la sogs pa dang / pad+ma'i rigs so// thams cad kyi chos yin pas na thams cad kyi chos te sangs rgyas thams cad kyi chos yin pa'i phyir ro// yang na thams cad kyang yin la chos kyang yin pas na thams cad chos te/ de'i ngo bo nyid yin pas na thams cad chos nyid de/ des shes rab kyi pha rol tu phyin pa'i chos nyid do// thams cad las zhes bya ba la thams cad kyang yin la las kyang yin pas na thams cad las te/ sems can gyi don mdzad pa'i mtshan nyid dang sangs rgyas la mchod pa'i las kyi rigs so// las thams cad kyi ngo bo nyid du gyur pas na thams cad las nyid de/ des shes rab kyi pha rol tu phyin pa las nyid du rig par bya'o// 'dis kyang 'di skad ston par 'gyur te/ thams cad las nyid ni bya ba grub pa'i ye shes yin la/ de la don dam par gnyis su med pa yin no// de bas na thams cad las nyid pas shes rab kyi pha rol tu phyin pa ni dbyer phyed pa yin te/ de nyid shes rab kyi pha rol tu phyin pa yin no// de bzhin gshegs pa rnams dang byang chub sems dpa' thams cad ni de bzhin gshegs pa dang byang chub sems dpa' thams cad de/ de rnams kyi don yod pa'i dam tshig ni 'da' bar mi byed pa/ de nyid ni dkyil 'khor yin pas na don yod pa'i dam tshig gi dkyil 'khor ro// de byin gyis brlab par bya ba ni bstan par bya ba'i phyir byin gyis rlob pa ste/ ting nge 'dzin yang ming de nyid ces bya ba ste/ de lta bu'i ting nge 'dzin gang yin pa de la snyoms par zhugs pa ni mngon sum du mdzad pa'o// don yod pa thams cad kyi dam tshig ni dkyil 'khor te/ de'i snying po ni bsdus pa'i dkyil 'khor lta bur nges pa'o// de ston par byed pa'i sgra la yang snying po zhes bya'o// dam tshig kyang yin la/ thams cad kyang yin pas dam tshig thams cad de/ rigs lnga'i ngo bo nyid do// de nyid ni rdo rje yin pas na dam tshig thams cad kyi rdo rje ste de rnams byin gyis rlob pa'o// dkyil 'khor ni gzhal yas khang ste/ de la dmigs pa'i ting nge 'dzin la yang de skad ces bya ste/ bsdus pa'i dkyil 'khor lta bur thugs rtse gcig tu mdzad ces bya ba'i don to// 'di dag kyang sngar thams cad bshad zin pas yang ma bshad do// 'dir dang por rdo rje phyag rgya bcings la/ thog ma kho nar 'jug par bya'o// de nas rang nyid kyi dam tshig gi dkyil 'khor la sogs pas dkyil 'khor thams cad du 'jug par bya'o// bsdus pa'i dkyil 'khor gyi 'grel pa'o// // da ni 'jig rten pa'i lha rnams la mos pa rnams la de nyid kyi sgo nas bstan pa la 'jug par bya ba'i phyir/ de nas zhes bya ba la sogs pas dkyil 'khor bzhi ston par mdzad pa yin no// sems can yang yin la thams cad kyang yin pas sems can thams cad de/ de rnams kyis byin gyis rlob pa yin pas sems can thams cad byin gyis rlob pa ste/ rdo rje sems dpa' la lhag par mos pa bskyed pa'o// sems can thams cad de bzhin gshegs pa'i snying po can no zhes bya ba ni khams gsum pa'i rnam pa'i sems dang sems las byung ba ni de bzhin gshegs pa'i ye shes mthong ba'i sgrib par gyur pa la snying po zhes bya ba'i sgrar bshad do// de nyid ni sems can thams cad do// de bzhin gshegs pa'i snying po gzhan gang yin pa de ni de bzhin gshegs pa'i snying po ste/ khams gsum pa'i rnam par yang dag pa ma yin pa'i kun du rtog pa'o// de skad du de bzhin gshegs pa'i snying po ni dag cing gsal la dri ma med par sems can thams cad kyi rgyud la rjes su zhugs pa skyes bu chen po'i mtshan sum cu rtsa gnyis dang ldan pa/ dpe byad bzang po brgyad cus rnam par mdzes pa yin no zhes gsungs pa yin no// 'dis ni 'di skad ston par 'gyur te/ don dam par sems can thams cad ni gnyis su med pa'i ye shes kyi ngo bo nyid yin te/ khams gsum pa'i rnam pa'i sems dang sems las byung ba ni shin tu skyes pa med pa nyid yin pa'i phyir ro// de bas na byang chub sems dpa' sems dpa' chen po kun du bzang po thams cad kyi rang bzhin yin pas zhes bya ba gsungs te/ lha chen po la sogs pa gzugs su ston par mdzad kyang // zhe sdang la sogs pas gos pa mi mnga' bas na kun nas bzang ba yin pa'i phyir kun du bzang po'o// byang chub sems dpa' chen po yang yin la kun du bzang po yang yin pas na byang chub sems dpa' kun du bzang po ste/ byang chub sems dpa'i ngo bo nyid kyi sems dpa' gnyis su med pa'i ye shes can zhes bya ba'i don to// byang chub sems dpa' chen po kun du bzang po thams cad kyi rang bzhin ni thugs thams cad kyi bdag nyid thams cad du gyur pas na thams cad kyi rang bzhin te/ de rgyur gyur pas na sems can thams cad de bzhin gshegs pa'i snying po can no// sems can thams cad ni don dam par bag chags dang bcas pa'i nyon mongs pa ma skyes pa'i dbang bskur ba'i ngo bo nyid yin pas na rdo rje'i snying po can no// chos kyi snying po can zhes bya ba ni/ de bzhin du ngag rab tu 'byung ba'i gnas su gyur pa ma skyes pa yin pa'i phyir ro// so so yang dag par rig pa thob pa'i ngo bo nyid kyis na/ ngag thams cad rab tu 'byung bas so// mya ngan las 'das pa dang 'gal ba'i las thams cad shin tu ma skyes pas na/ bya ba ma grub pa thams cad rab tu 'jug pa yin no// de bas na bya ba byed pa thams cad la rab tu sbyor bas zhes bya ba gsungs te/ bya ba byed pa thams cad ni sems can gyi don bya ba dang sangs rgyas la mchod pa'o// bya ba byed pa thams cad kyi ngo bo nyid yin pas na bya ba thams cad byed pa nyid do// de'i rab tu sbyor ba ni so sor ston pa ste/ sprul ba sku la rab tu 'jug pa'o// dkyil 'khor ni kun nas zlum po la rim pa gsum pa ste/ rim pa gnyis pa dbus ma'i nyis 'gyur ni rim pa gnyis pa'o// sum 'gyur ni rim pa gsum pa ste thams cad kyang sgo bzhi par bya'o// mtshams bzhir ni mdung rtse gsum gyis mtshan pa bri bar bya'o// de la dbus su ni lha chen po gdong bzhi pa dgod par bya ste/ gdong dang po zhi ba la zhal thams cad drag cing 'jigs su rung ba de'i spyi bor khro bo phyag bzhi pa bya'o// lag pa bzhi yod pa bya ste/ mdung dang / kha T+wAM ga ni lag pa g.yon na thogs par bya'o// de bzhin du lag pa g.yas pa gnyis su ni phreng ba dang / g.yung drung thogs par bya'o// de'i shar phyogs su nag po chen po mdung rtse gsum thogs pa'o// lho phyogs su ni dga' byed dbang phyug rdza rnga brdung bar brtson pa'o// nub tu ni dril chen lag na dril bu thogs pa'o// byang du ni gar gyi dbang phyug lag na mdung rtse gsum pa thogs pa'o// shar lho'i mtshams su ni thod pa bzang po mdung rtse gsum dang thod pa lag na thogs pa'o// lho nub mtshams su ni gtum po'i dbang phyug dbyig pa la dbang byed pa'i ngo bor dbyig pa la dbang byed pa'o// nub byang mtshams su ni lag na kha T+wAM ga dang thod pa lag na thogs pa'o// byang shar mtshams su ni ba lang sna'i dbang phyug mdung rtse gsum pa lag na thogs pa'o// rim pa gnyis pa'i shar phyogs su drag mo lag na mdung rtse gsum pa thogs pa'o// lho phyogs su tshangs ma lag na phreng ba thogs pa'o// nub phyogs su khyab 'jug ma lag na 'khor lo thogs pa'o// byang du gzhon nu mo lag na dril bu thogs pa'o// de bzhin du gzhan dag kyang sngar bshad pa bzhin du blta bar bya'o// shar phyogs kyi sgor ni dbyig pa'i dbang phyug lag na dbyig pa dang thod pa thogs pa'o// lho'i sgor ni mgo'i dbang phyug mdung rtse gsum pa dang thod pa thogs pa'o// nub phyogs kyi sgor ni dril rna dril bu thogs pa'o// byang phyogs kyi sgor ni drag po chen po mdung dang thod pa lag na thogs pa bri bar bya'o// 'dir bya ba thams cad ni tri zhes bya ba zlos shing bya'o// lhag ma rnams ni snga ma dang 'dra ba'o// de nas mdung rtse gsum pa'i phyag rgya bcings la/ badzra badzra tri zhes brjod la 'jug par bya'o// lag pa gnyis kyi mthe bos mthe'u chung mnan la/ lu gu rgyud du sprel ba ni mdud rtse gsum pa'o// dbang phyug chen po'i dkyil 'khor gyi 'grel pa'o// // ma mo'i dkyil 'khor ni sngar bshad pa nyid de/ 'dir bya ba thams cad la yi ge b+h+yo zhes bya ba brjod par bya'o// de nas ce spyang pho nya mo'i spyod pas badzra badzra b+h+yo zhes brjod la dkyil 'khor du 'jug par bya'o// mkhrig ma bsnol bas lag pa gnyis brkyang la sa la bzhag ste/ tsog pus mchongs la/ ce spyang gi sgra sgrogs shing 'jug par bya ste/ 'di ni ce spyang pho nya mo'i phyag rgya'o// lag pa g.yon pa'i lag ngar mdun du bkug pa ni kha T+wAM ga 'dzin pa'i phyag rgya'o// lag pa g.yas pa gyen du bteg la/ ba dan gsum par byas pa la mthe bong dang srin lag gis thod pa bzung ba ni btung ba 'phrog pa'i phyag rgya ste/ nag po chen po'i dam tshig go// gzhan dag ni go sla'o// ma mo'i dkyil 'khor gyi 'grel pa'o// // ming po gsum gyi dkyil 'khor yang sngar bshad pa nyid do// 'dir swa zhes bya ba zlos shing thams cad bya'o// de nas badzra badzra swaM zhes brjod nas dam tshig gi phyag rgya bcings la 'jug par bya'o// mdung rtse gsum pa mtshan pa nyid ni dam tshig gi phyag rgya'o// ming po gsum gyi dkyil 'khor gyi 'grel pa'o// // sring mo bzhi'i dkyil 'khor yang sngar bshad pa nyid do// 'dir bya ba thams cad ni haM zhes bya ba brjod par bya'o// de nas slob dpon dril bu dkrol zhing lag pa g.yon na kha T+wAM ga thogs pa dang bcas pas badzra badzra haM zhes brjod de 'jug par bya'o// sring mo bzhi'i dkyil 'khor gyi 'grel pa'o// // mtha' yas mu med pas mthar thug cing zhes bya ba la/ de la mtha' yas pa ni chos kyi dbyings dang / nam mkha'i khams rnams so// de nyid du mu med pa yin pas na mtha' yas mu med pa'o// de ltar na mtha' yas pa yang yin la mu med pa yang yin pas na mtha' yas mu med pa'o// de nyid ni mthar thug pa ste/ yongs su rdzogs par gyur pa gang yin pa de la de skad ces bya ste/ nam mkha'i khams thams cad khyab pa zhes bya ba'i don to// de gang zhig yin zhe na/ de bzhin gshegs pa zhes bya ba gsungs so// de'i chos nyid gang yin zhe na/ mthar thug cing mu med pa'i chos dang ldan pa zhes bya ba gsungs te/ de la nam mkha'i khams thams cad ltar rtag tu gnas pa'i sku dang gsung dang thugs rdo rje dang ldan pas na mu med pa'o// de nyid ni mthar thug pa med pa'i chos te/ yongs su rdzogs pa'i chos so// de ltar na mu med pa yin la/ mthar thug pa yang yin pa'o// chos gang yin pa de ni mu med cing mthar thug pa'i chos te/ de lta bu'i shes rab kyi pha rol tu phyin pa'i tshul 'di bshad do zhes bya bar sbyar ro// de ci'i phyir zhe na/ mthar thug par byin gyis rlob pa'i phyir zhes pa ste yongs su rdzogs par bya ba'i phyir ro// ming ci skad bya zhe na/ chos thams cad kyi zhes bya ba la sogs pa ste/ de la chos thams cad ni rigs lnga'i ngo bo nyid yin la/ de rnams kyi mnyam pa nyid yin pas na chos thams cad kyi mnyam pa nyid do// de thams cad kyang mtha' yas shing mthar thug pa med par mnyam pa nyid yin la/ mnyam pa nyid des mthar thug par byin gyis brlabs pa ste/ mdor byas nas bsdus te bshad pa'o// de nyid ni rdo rje ste/ de ni tshad kyis gzhal bar nus pa ma yin pa'i phyir ro// de la shes rab kyi pha rol tu phyin pa ni phyogs bcur 'das pa dang / ma 'ongs pa dang / da ltar byung ba'i chos thams cad ji lta ba bzhin du yongs su shes pa'i tshul gyis thams cad du khyab pa'i phyir dang / de'i ngo bo nyid kyi de bzhin gshegs pa rnams ni mtha' yas pa nyid de/ 'dis ni de bzhin gshegs pa'i rigs mtha' yas pa nyid du ston to// shes rab kyi pha rol tu phyin pa ni sngar bshad pa dang 'dra'o// rdo rje thams cad mu med pa nyid ni rin po che'i rigs mu med pa nyid de/ mnyam pa nyid kyi ye shes nyid kyis thams cad du khyab pa nyid yin pa'i phyir ro// stobs dang mi 'jigs pa la sogs pa'i dbye bas shes rab kyi pha rol tu phyin pa du ma nyid pas/ chos thams cad du ma nyid do// pad+ma'i rigs tshad med pa nyid do// bya ba grub pa'i ye shes kyi ngo bo nyid kyis 'khor ba dang mya ngan las 'das pa ji srid par rab tu 'jug pa'i shes rab kyi pha rol tu phyin pa mthar thug pa med pa nyid de/ yongs su rdzogs pa med pa nyid do// chos thams cad mthar thug pa med pa nyid kyis na/ bya ba grub pa'i ye shes yongs su rdzogs pa med pa nyid de/ skad cig ma re re zhing sprul pa'i sprin rnams kyis sems can thams cad kyi don to// thug pa med pa zhes bya ba ni tshad med pa rnams so// mthar phyin pa zhes bya ba ni yongs su rdzogs par 'gyur ba'o// sgrib pa thams cad zad nas zhes bya ba ni sgrib pa rnams gtugs par gyur pas so// 'dus te zhes bya ba ni tshogs par mdzad pa'o// bde ba yang yin la chen po yang yin pas na bde ba chen po ste/ dngos grub kun gyi mi 'gyur ba'i bde ba chen po zhes bshad do zhes 'di nyid kyi 'og nas bshad pa'i phyir/ zag pa med pa'i sems dang sems las byung ba'i tshogs ni/ de bzhin gshegs pa'i bde ba chen po'o// de nyid rdo rje chen po yin pas na/ bde ba chen po rdo rje ste/ de'i don yod pa'i dam tshig tu gyur pas na bde ba chen po'i rdo rje don yod pa'i dam tshig ste/ rdo rje sems dpa' la sogs pa'i dkyil 'khor dang phyag rgya'i tshul lo// dpal mchog dang po las shes rab kyi pha rol tu phyin pa'i dum bu'i 'grel pa/ slob dpon kun dga' snying pos mdzad pa rdzogs so// // rgya gar gyi mkhan po pad+ma ka ra barma dang / zhu chen gyi lo tsA ba dge slong rin chen bzang pos bsgyur cing zhus te gtan la phab pa'o// 