@#// 'phags pa thugs rje chen po yid du 'ong ba'i gzugs can la phyag 'tshal lo// gzi brjid phung po mthong tsam kyis// skye bo kun kyi yid 'phrog cing // rgyal po'i ngag bzhin thams cad la// bsgos pa don yod byed rig bshad// thog mar brtan g.yo nam mkha'i spyor ba yis// ngag bcad de las pad+ma zla ba bskyed// de steng a dang ka phreng ze'u 'bru can// 'dres gyur mgon po yid 'ong gzugs can bsgom// shel ltar rab dwangs rdo rje lta bur mkhregs pa'i sku// dkar la dmar dwangs shin tu 'od gsal rnam par dag // bltas pas mi ngoms dpe byad mtshan rab kun rdzogs pa// skyabs sbyin chu skyes g.yas g.yon phyag rgyas btab pa'o// brgya phrag 'od 'bar rgyan rnams las byung phan tshun 'od zer rnams 'khrugs pas// nyid kyi sgu bkab dra ba dang ni dra ba phyed dang rdo rje g.yung drung 'khyil// zer phog pa dang gzugs brnyan rab 'dres tig tig gong bu 'khyil 'gyur te// spu sgo kun la rin chen 'od 'dzag mkha' la nyi ltar mdzes bdag gyur// de'i snying por yi ge gsum pa 'dus pa la nu ma gnyis kyis brgyan pa bltas la/ dad pa dang lhan cig pa'i 'od kyi zhags pas po ta la nas gzhon nu 'bar ba nyid bkug la/ bcu drug dang brgyad dang / nyi shu dang bcu dang / bdun dang lnga la sogs pa'i lha mo lte ba'i sgo las mngon par 'phro ba'i mchod pa thams cad kyis yang dag par mchod nas/ phyogs kyi gzhon nu ma bzhis yid 'ong mtshungs med la sogs pas bstod nas lcags kyu dang zhags pa dang / lcags sgrog dang / dril bu'i rang bzhin gyis bkug bcings bcug ste bcings la dgyes par bya'o// de nas thugs ka dang ljags la yi ge bzhi dang bcu drug gi pad+mo dang 'khor lo nye bar bkod de/ byams pa chen po'i yid kyis bzlas la/ nam kyi tshe skye bo bdag gi ming thos pa dang / gzugs mthong bas dbang po mngon par g.yo ba'i tshe/ de dag gi snying la d+hIHdmar po bsams nas/ sna bug g.yas nas spyos pa'i sa bon las 'od kyi mda' bkye ba bsnun te/ de las bdud rtsi rgyun zags pas lus thams cad la khyab par bya'o// byams pa'i lta bas rnam blta zhing // rtag tu kun la snying rje 'jug // chags bral sdang ba yang med pa// sgrub po 'gro ba kun yid 'phrog // dbang po rab tu dul ba dang // dregs med bka' blo rab tu bde// 'jig rten mgon la lhag par dad// yid gzhungs gang yin skal ldan mtshan// ci ste 'di brtsams kyis ma spobs// de nas sbrang rtsi rma bya'i mdongs// me tog bzang po kun 'dab che// spos chus sbyar ba smin mtshams byug // byang chub sems dkar dmar thig le// rgya mtsho'i lbu ba seng sdeng spags// tsan+dan dmar po ga pur bcas// dpral bar byugs la gsang sngags brjod// spyan ras gzigs dpal yid 'ong mthus// dam bcas dam tshig rjes dran phyir// rtag pa'i rgyal po las byed 'dis// skye bo kun yid mngon sum 'phrog // sems can mgu bar byed pa rdzogs so// 