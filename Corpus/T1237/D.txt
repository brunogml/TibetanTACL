@##// rgya gar skad du/ sarba de ba d+ha nis ba na kra ma marga nA ma/ bod skad du/ lha kun gyi rdzogs pa'i lam zhes bya ba/ mkha' 'gro rnams la phyag 'tshal lo// mi snyan sgra sogs spangs pa yi// bden zhing gtsang pa'i sa phyogs sam// yid dang mthun pa'i dgon pa ru// rim pa 'di bzhin bsgom par bya// shing gcig byang chub sems yin te// a ba d+hU tI'i chu 'gram la// lte ba'i gtum mo dur khrod de// ri thod snying ga'i pad+ma la// dgon pa rnam snang gnas yin te// nags tshal pad+ma'i gsang ba ru// b+hi Da dang ni rdo rje chu// byang chub sems dang bzhi mnyam dang // rin chen 'byung ldan 'od dpag med// thig le'i gnas ni drug la bsgom// rnal 'byor pa yi sgrub sa bstan// de nas lus kyi maN+Dal ni// rang bzhin dri ma med pa'i rtsa// lhan cig skyes pa'i nyams dang ldan// zlum po nam mkha' lta bu ste// mthe bong tshad ni bde chen la// oM ma ma haM gnyis gang rung bsgom// me long lta bu'i ye shes kyis// maN+Dal byin gyis brlabs byas nas// mnyam pa nyid kyi ye shes ni// rnal 'byor snying ga'i sgra gcan gyi// steng du hUM ni dud ka bsam// mi bskyod pa yi rgya mtsho la// oM ni skar ma lta bu ste// so sor rtog pa'i ye shes ni// mgrin pa'i 'khor lor bsam par bya// byang chub sems dang rak+ta dang // mi bskyod chu yi thig le'o// de ltar byin brlabs rtsa bsgoms nas// bsod nams tshogs ni bsag pa'i phyir// mtshan med rtsa dang 'khor lo bzhi// phyag rgya bzhi yi rgyas btab nas// thig le bzhi la nyams len bya// tshad med bzhi yi nyams skye'o// de ltar rnal 'byor bzhi bsgoms nas// rdzogs pa'i hUM bsam bgegs skrod do// snying ga'i khong stong dbus su ni// paM las pad+ma raM nyi ma// hUM las 'bar ba'i rdo rje 'phro// phyi dang nang bgegs mtshams bcad do// de nas rnal 'byor stong nyid ni// skyil krung bcas shing lus nyid bsrang // mig gi dbang po sna rtser gtad// dngos po thams cad rjes dran nas// dri ma med pa'i nam mkha' la// skar ma lta bu'i sems nyid kyis// phra rab tsam gyi bdag gzhan ba bsgom// stong nyid lta ba bstan byas nas// rdzogs pa'i dbang gi rim pa bstan// rdo rje dril bu'i sbyor ba yi// rkan gyi phyogs su 'gyur lha mo// bde ba chen po'i zla rgyun ni// 'bebs sam dbang bskur lus tshim mo// de nas dpa' bo dpa' mo yis// gang yang dpal ldan 'dus pa'i sku// dri med me long gzugs brnyan dang // nam mkha'i skyes bu lta bu ni// rang bzhin kha dog dbyibs dang bral// ye shes lnga yi rang bzhin ni// nam mkha'i dbyings su bsgom par bya// de ltar rdzogs pa'i rim pa ni// skal ldan rnams kyi don phyir brtsams// de yis dge ba gang thob ba// 'gro ba byang chub thob phyir bsngo// lha kun gyi rdzogs pa'i rim pa g+ha d+ha ris mdzad pa rdzogs so// 