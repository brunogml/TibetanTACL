@// las kyi mtha' bco brgyad pa'i man ngag bzhugs/ @// dpal rdo rje rnam par 'joms pa la phyag 'tshal lo// las kyi mtha' bco brgyad pa'i sgrub thabs sil mar bshad pa la spyi don bzhir shes par bya ste/ sngon du bsnyen pa'i cho ga dang lha lhag par gnas pa sta gon gyi cho ga dang / las su bya ba dkyil 'khor gyi cho ga dang / mjug bsdu ba'i cho ga'o// bsnyen pa'i cho ga spyir mthun no// lhag par gnas pa sta gon gyi cho ga la lnga ste/ so so'i ling+ga bca' ba dang / bdug pa'i rdzas/ gdab pa'i rdzas/ brab pa'i rdzas/ byug pa'i rdzas so// las kyi mtha' bco brgyad kyang las bzhir bsdu na zhi ba la lce pog dkar po/ rgyas pa la gla rtsi dang ga bur/ dbang la tsan+dan dang gur gum/ drag po la gu gul nag po'o// zhi ba la 'o ma can gyi shing // rgyas pa la gser can gyi shing // dbang la khrag can gyi shing // drag po la dug can gyi shing ngo // sor bzhi dang / sor drug dang / sor brgyad dang / sor bcu gnyis pa bya zhing // rtse mchan zlum po dang / gru bzhi/ zla gam/ zur gsum mo// de dag lte ba dang / dpung pa dang / gsang ba dang / snying gar so sor gdab po// gzhan yang // yungs kar kun gyi gtsor byas te// til dang ske tshe shang tshe dang // yungs kar brab pa'i las dang sbyar ro// lus su bya ba dkyil 'khor chen po dang mthun pa las/ gro ga'am ras sam shing shun las gang 'dod pa'i gzugs dang ming bris te/ dkyil 'khor chen po'i dbus su gang yang rung ba'i phur bus 'dzer te bzhag // bzlas pa la bab pa dang / tra Ta nas saM g+ha'i bar du yang snying rtsa sngags so sor sbyar ro// gtor ma'i cho ga yan chad rdzogs nas mjug bsdu ba'i cho ga shes par bya ste/ sems can gang zhig skrag par bya ba'i cho ga ni/ tra Ta dang sbyar te ri mo bdun du blangs te/ rdo rje khro bo'i sngags bzlas shing lan brgya rtsa brgyad du gu gul nag po'i dud pas bdug cing phur pa snying gar btab ste/ brabs nas yul bA rA Na sI'i sas byugs nas/ ri mo rlung chen po la phyar na gang la bya ba de kho na skrag par 'gyur ro// dmag gi dpung gzhil ba ni tro Ta dang sbyar te/ sbyor ba thams cad gong dang mthun pa las mjug bsdu ba'i cho ga'i dus su ri mo bdun du blangs te lce pog dkar pos bdug // phur pas btab ste brabs nas mi rus kyi phye mas byugs nas 'bi 'bi'i nang du bcug la mchod rten byas te mchod nas skra mtshams su spyi gtsug tu sbas na/ dgra bgegs kyi dpung nye bar zhi bar 'gyur ro// rig sngags thams cad gcod pa s+pho Ta dang sbyar te/ ri mo la bdug pa dang bral ba'i las byas nas thal chen gyis byugs la/ mtshon rnon pos gtubs la dug shing gi me la byad kyi rdzas gnyis dang mar nag tu byas pas sbyin sreg tu byas te/ thal ba chu chen por gtor na nges par gzhan gyi dmod pa zhi ba'o// rig sngags thams cad gnon pa ni// s+pho Ta dang sbyar te/ thal chen gyis byugs pa yan chad mthun pa las rdzas dang bcas te mchod rten chen po'i 'og tu sbas na/ gzhan gyi rig sngags thams cad kyi mgo gnon par 'gyur ro// las thams cad 'joms pa ni g+hUr+N+Na dang sbyar te/ de ni lho phyogs kyi rgyal po stobs ldan gyi rnam smin mi bzad pa ste/ bram ze phur bu rig pa 'dzin pa dang / mdo sde dang gzungs sngags ltar bzlas pa'i rjes la rgyal po'i nad mi bzad pa de thams cad/ sar+b+ba bi d+yA g+hu r+n+na mA ra ya ku ru ye swA hA/ bram ze chen po/ bzlas pa'i yon tan de tsam na// bsgrubs pa'i yon tan bsam las 'das// rig sngags rgyal po dge bar gsungs// zhes pa dang / sgrub pa'i dus su dkyil 'khor chen po'i cho ga gzhung ltar byas la bzlas pa'i dus su yang snying dang rtsa sngags la sar+b+ba bid+yA dang g+hur+N+Na sbyar ro// 'jug pa dbang bskur ba dang / mjug gi don bya ba dang / byab pa dang bsrung ba byas nas til nag po'i sdig pa byas te mtshon rnon pos gtubs te/ shing gsar pa la sbyin sreg byas pas nges pa kho nar sngon gyi las bcom mo// gzhan gyi las thams cad 'jig par byed pa ni/ g+hu r+N+NA pa ya dang sbyar te/ gzhan dag las 'gran sems can gyi ming gang yin pa'i ri mo bris la/ dkyil 'khor chen po'i dbus su gzhag ste/ cho ga yongs su rdzogs par byas te/ ri mo mdun du blangs te bdug pa dang brab pa byas te/ ro'i sol bas byugs nas tsher ma can gyi me blangs te sbyin sreg bya ste/ thal ba rlung chen po la phyar na'o// dgra bgegs brlag par byed na ni/ sar+b+ba satwa ni la sogs pa ni gsang ba thun mong ma yin pa'o// gdon thams cad las thar bar byed pa ni bo d+hi dang sbyar te/ 'di ni thar par byed pa yin gyi brlag par mi byed de btson ra nas thar pa dang 'dra zhes pa'i tha tshig go// thar par 'dod pa'i ri mo dkyil 'khor chen po'i dbus su gzhag ste/ las thams cad gong ma dang 'dra ba las phur pa dang bcas pa la chas bril ba la/ gser dang g.yu rgod dang / rdo rgod che ba g.yas rdo rje dang bcas pa lus sam mgul du btags na/ gdon la sogs pa las thar bar 'gyur ro// 'byung po thams cad 'gugs pa ni pa sh+yaM dbang du bya ba dngos so// rig sngags kyi las thams cad byed du 'jug pa ni saM bo d+ha dang sbyar te/ gro ga'am ras sam shog bu la gang 'dod kyi ming byang bris te/ dkyil 'khor chen po'i dbus su bzhag ste/ cho ga rnams yongs su rdzogs pa dang / bdug pa dang gdab pa dang / brab pa'i sbyor ba byas te sbyar spos dang dri sna tshogs pas byugs te/ tsan+dan la sogs pa'i shing dri bsung can gyi me lha sbyin sreg byas nas sol ba dang de nyid mar dkar dang bsres te/ bza' ba dang byug pa byas na nges par 'grub po// ma grub pa grub par byed pa ni pra ma dang sbyar te/ gang grub par 'dod pa'i ri mo bris la/ cho ga gong ma nyid dang mthun no// yang ni ming mgul khug du gzhug go// grub pa chud mi za bar byed pa ni/ saM b+h+ra ma dang sbyar te/ gang mngon du gyur pa'i nor rdzas kyi ming bris te/ dkyil 'khor chen po'i dbus su gzhag la bdug pa dang gdab pa dang brab pa rdzogs pa dang a shwat+tha'i khu bas byugs nas za ma tog tu bcug la ras gtsang mas dkris nas phur pa dang bcas te rgyas btab la/ sku gzugs sam mchod rten gyis mnan te/ shin tu dben pa'i sar bzhag na nges par chud mi za'o// 'dod pa thams cad rab tu sbyin pa ni ku Ta dang sbyar te/ de la lnga ste/ bu sbyin pa dang nor sbyin pa dang / 'bru sbyin pa dang / rkang mgyogs sbyin pa dang / tshe dang bsod nams sbyin pa'o// bu sbyin pa ni bu 'dod pa'i ming byang bdug gdab brab par bya ste/ ga bur la sogs pa'i dris byugs te lung thang dang bo de tse dang bcas te/ ser po shing la me gtang la sbyin sreg bya ste/ sol ba 'bru mar dang sbyar te byin na bu med pa bu yod par gyur te/ nor dang 'bru 'dod pa la nor dang 'bru'i ming bris la bdug gdab pa bya ste/ phyug po'i bang mdzod dang / rgyal po'i dkor mdzod cha tshang gi nor sna tshogs pa tshags byas na 'grub po// dud 'gro'i ming bris te lcags la bzlas byin na 'grub po// tshe dang bsod nams sbyin par ni bkra shis kyi zhal zas la brten te/ A yu wA r+d+ha ne puSh+TiM ku ru ye swA hA dang sbyar ro// de dag thams cad la 'jug cing dbang bskur ba la sogs pa ni dkyil 'khor chen po dang mthun no// sems can thams cad bsrung ba ni saM kuT+Ta ya dang sbyar te/ de la yang lnga ste/ rims bsrung ba dang / gdon bsrung ba dang / 'khor dang nor phyugs bsrung ba dang / lo tog bsrung ba dang / sri'u bsrung ba'o// de dag ni gdams ngag las shes par bya'o// ser ba bsrung ba la spyi'i 'khor lo lus la bcings te/ so so'i 'khor lo'i thog tu gzugs pa dang / yang snying rtsa sngags dril te gdong bzlog bya'o// rengs par byed pa ni g+ha Ta dang sbyar te/ gang rengs par 'dod pa de'i ming bris te/ bdug gdab brab pa yan chod so so'i las kyi bye brag spyir mthun pa las thal chen byugs te shing bsrung ba'i sna ma'i shing dag la me sbar te me tog ker btsugs dang / rlung gi rta mo dang / ril ma la sbyin sreg byas nas thal ba byi ba'i rlud bur blugs te yungs kar dang yungs nag tu sbyar nas gar gtor ba de rengs par byed do// rmugs par byed pa ni saM g+ha TA ya dang sbyar te/ gang rmugs par 'dod pa'i ming byang bdug gdab brab pa byas nas la chas dril la/ rkang 'og dang lce 'og tu bcug na nges pa kho nar rmugs par 'gyur ro// las kyi mtha' bco brgyad pa'i man ngag slob dpon rdo rje go chas mdzad pa rdzogs so// 