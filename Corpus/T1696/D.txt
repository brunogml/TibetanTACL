@##// rgya gar skad du/ shrI badzra pA Ni nI lAM ba ra d+ha ra d+hA ra Ni ka la paM ba la ti bi d+hi nA ma/ bod skad du/ dpal phyag na rdo rje gos sngon po can gyi gzungs kyi gtor ma'i cho ga zhes bya ba/ dpal phyag na rdo rje la phyag 'tshal lo// slob dpon dang ni sgrub pa pos// bsnyen pa dang ni sgrub pa dang // dkyil 'khor dang ni sbyin sreg dang // gzhan yang lha rnams mnyes pa dang // bgegs zhi ba dang nyams pa bskang // 'khrul 'khor tshogs kyi 'khor lo dang // phan gdags pa dang tshar bcad dang // dgar dang gsad dang dgug pa dang // gzir dang bcings dang mnan pa dang // rgyas dang bsdus dang shin tu bsdus// zhi dang longs spyod 'phel ba dang // rgyas dang dbang dang mngon spyod kyi// las rnams nye bar 'grub pa dang // thun mong mchog dang dngos grub dang // bsod nams chen po thob bya'i phyir// yar ngo mar ngo'i tshes bcu dang // brgyad dang bcu bzhi nya stong ngam// yang na rgyun nam dus drug tu// rtag tu gtor ma'i las rnams bya// rtsa ba lnga dang yan lag lnga// 'bru dang shing thog sman rnams dang // chan thug khur ba dkar gsum mngar// sha khrag rus pa snying sna rnams// dgra'am 'byung po bgegs kyi gzugs// sbrul dang sbal lcong nya sha rnams// de sogs drag po'i thun rdzas so// cho ga gsum mam skad cig mas// 'dod pa'i lha rnams bskyed byas la// tshogs bsags sngon 'gro rjes 'jug rnams// bsnyen sgrub dus dang mthun par bya// bdag mchod lha rnams mnyes bya'i phyir// mtshan ldan rdo rje ka pA lar// rdzas rnams kun gyis bkang byas te// yaM las rlung ste raM me sbar// de steng a las ka pA lar// de 'og ye shes lnga ldan gsum// go ku da ha na las ni// lcags kyu lnga po bskyed par bya// bi mu ma ra shu las ni// bdud rtsi lnga yi rang bzhin bskyed// dpa' bo lnga yis rab sbyangs te// zla stengs oM las rdo rje hUM// de gyur rtse lnga de nyid can// sngo bskyod me sbar rdzas rnams bskol// 'od kyis ri bong rtse lnga zhu// thim pas bdud rtsi'i ngo bor gnas// ye shes lnga yi yig 'bru las// 'od kyis gang gA'i klung sogs kyi// bdud rtsi drangs te gnyis med bstim// 'bru gsum sngags kyi byin gyis brlab// lhag pa'i lha dang bla ma dang // dkon mchog gsum dang chos skyong rnams// lce yi rdo rjes bdud rtsi len// oM nI lAM ba ra d+ha ra badzra pA Ni ba liM i daM gr-i h+Na gr-i h+Na khA hi khA hi b+huM dza ho ba ling+ta khA hi// oM a kA ro mu khaM sarba d+harmA NAM A d+ya nut+pa n+na twAta oM AHhUM zhes bsnyen pa'i dus su dbul lo// de rjes sgrub pa'i dus dag tu// gtor ma byin gyis brlab pa ni// a las ban+d+ha'i nang dag tu// maM las sha yi phung po bskyed// keM las rus pa'i pho brang las// ra las rak+ta'i rgya mtsho bskyil// sha khrag rus par byin brlabs la// dug gsum dmar gyi mchod pa 'di// drag po'i sngags kyis dbul bar bya// oM nI lAM ba ra d+ha ra badzra pA Ni/ ma ma sarba sha tuM a mu ka'i madz+dza me dA bA sa mAM sa dzI baM bu ga ru b+ha ra prI ya ku ru b+hak+Sha ni i daM ba liM gri h+Na gr-i h+Na khA hi khA hi b+huny+dza ho/ rak+ta pA ba ta a ti kra ma sa ma ye swA hA/ zhes sgrub pa'i dus su'o// las sbyor drag po'i dus dag tu// gta' yi gtor ma dbul ba ni// sbal lcong nya sha'i gtor ma bsham// gzas pa po yi ling ga la// sngags dang phyag rgya'i ting 'dzin gyis// rdzus skyes tshul du bskyed bya ste// bkug ste gru gsum kha bcad gzir// 'jig rten 'das dang ma 'das pa'i// las kyi gnod sbyin tshogs la dbul// yak+Sha nI lAM pa ra d+ha ra badzra pA Ni hUM/ ma hA yak+Sha se nA pa ta ye che ge mo'i srog la shag shag ma ma sarba shatUM a mu ka zhes dbul lo// de nas bstod cing smon lam btab// thod chen rnga brdung 'phrin las bcol// rdo rje sems dpa'i snying po yis// rang rang gnas su gshegs su gsol// go bgo lus bsrung brtan par bya// rang nyid nga rgyal ci bder gnas// phyag na rdo rje gos sngon po can gyi gzungs kyi gtor ma'i cho ga zhes bya ba/ slob dpon su wA gI shwa ra kIrtis mdzad pa rdzogs so// 