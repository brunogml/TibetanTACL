@#// thugs rje chen po gtsug tor nas byung ba'i rgyal po la phyag 'tshal lo// mtshan mar 'dzin pa'i skye bo ldongs pa yang // gang gis shes rab thugs rje 'bar ba yis// mi gtong rtag tu spyi gtsug rtsa mchog rtser// brtan bzhugs bdag gir mdzad pa dgongs grub shog // mi ni ring nas dad dang mngon 'dod yod// de la drang srong nam yang mi ring ste// thag ring mtsho nang pad+ma skyes pa yang // bung ba nags na gnas pa nyin rer brtul// 'di na tshangs sogs grags chen mthu can yang // na rgas skye 'chi srid pa'i dgra tshogs las// rgyal bar ma gyur yang ma spangs na// nus pa bdag la ci zhig bde ba yis// sa gsum dbang phyug 'jig rten skyob nyid 'dir// mchog dman bar ma'i yid can skal rim bzhin// snying dbus spyi gtsug ring nas skyob dam bcas// de bzhin skyabs 'dod gtsug tor cho ga bsam// dkyil 'khor bstan bcas mig phab ste// smyug ma lta bu'i tshigs rgyun gyis// sgo gnyis nas ni dbugs bzlog la// rtsa mchog rtser ni thugs dbang lha// rta mchog lam ni sdong bus te// dkyil 'khor gang yin rgya mtsho'o// spyi gtsug 'dab ma bye bas te// de steng mtho gang 'phags pa lha// lnga ldan yal ga dbus 'dab la// mi g.yo'i phyag rgya pad+mo 'dzin// rtsa skyob rlung skyob thig le skyob// ting 'dzin skyob rnams phyogs bzhi'o// hrIHyig snying ga las 'ongs sa bon dang // ri dbang nas bskyod ye shes lha// 'dus gyur bde gshegs bzhir bcas yum// sgrub pa pos ni rnam par bsgom// 'od dang thig le mnyam par gzhag // rang gnas snyoms par 'jug pa dang // 'du 'bral 'du byed pa dang de// zhi ba nyid dang 'od gsal rtag // thog ma bar dang mthar rim bzhin// smin mtshams tshangs sgo nam mkha' yi// lam nas 'jug cing 'bab dang gnas// nyid kyi sngon du dam bcas pa'o// gang dag rnam par mi g.yeng bas// thun gsum du ni rtag tu dran// snying rje chen pos kun spyod pa// kha na ma tho med 'grub rgyu// pad+mo'i sdong bu can gyi sgrub thabs rdzogs so// 