@##// rgya gar skad du/ tat+tad sha ka nA ma/ bod skad du/ de kho na nyid bcu pa zhes bya ba/ 'jam dpal gzhon nur gyur pa la phyag 'tshal lo// yod dang med pa'i sbyor bas kyang // spangs pa gang zhig dri med pa// byang chub rang bzhin rtogs pa gang // de bzhin nyid de phyag 'tshal 'dud// de bzhin nyid ni shes 'dod pas// rnam bcas ma yin rnam med min// bla ma'i ngag gis ma brgyan pa'i// dbu ma'ang 'bring po tsam nyid do// dngos po 'di ni byang chub 'gyur// chags pa spangs pa'i rang bzhin nyid// 'khrul pa las ni chags med 'gyur// 'khrul pa'ang gnas pa med par 'dod// de nyid ci na dngos rang bzhin// dngos po dngos med gang yin pa'o// dngos po med pa'ang dngos por 'gyur// rgyu dang 'bras bu'i rang bzhin gyis// de ltar chos rnams ro gcig ste// thog ma med cing gnas med par// ji lta ba yi ting 'dzin gyis// 'di dag thams cad 'od gsal te// ji lta ba yi ting 'dzin yang // rab tu 'jug pa'i sems nyid kyis// gang phyir de yang gnas rig pas// de nyid rgyun mi 'chad las skyes// shes dang shes bya rnam bral ba'i// 'gro ba nyid ni gnyis med 'dod// gnyis dang bral bar rlom pa yang // de ltar 'od gsal ba nyid do// de lta'i de nyid nges rtogs na// ji lta de ltar gang de na// rnal 'byor mig ni rgyas 'gyur bas// kun du seng ge ji bzhin no// 'jig rten chos la rnam log 'dis// smyon pa'i spyod pa la brten nas// bdag byin brlab pas rnam brgyan nas// dmigs pa med par thams cad byed// dri med de nyid gang bstan cing // gnyis su med pa gang smras pa// mnyam dang mi mnyam 'di spangs nas// blo chen rnams kyis rtogs bya'i rigs// de kho na nyid bcu pa/ slob dpon gnyis su med pa'i rdo rjes mdzad pa rdzogs so// // bla ma phyag na dang / mtshur gyis bsgyur ba'o/ // phyis lo tsA ba tshul khrims rgyal bas bsgyur ro// 