@##// dpal phyag na rdo rje la phyag 'tshal lo// 'jigs pa chen po brgyad las thar bar 'dod pa'i sgrub pa po dam tshig dang ldan pas/ snying po rgyas bsdus gang mos la stong phrag lnga bzlas nas bye ma la bzlas nas rgyal po'i gdong du gtor na/ rgyal po'i chad pa las thar bar 'gyur ro// me'i 'jigs pa zhi bar 'dod na shing gcig gi drung du song ste/ maN+Dal dang mchod pa rdzogs par byas la snying po rgyas bsdus la snga ma ltar bzlas nas/ ske tshe la bzlas nas me la gtor na zhi bar 'gyur ro// chom rkun gyi 'jigs pa la se byi'i sha phye mar btags pa la bzlas te phog par gtor na zhi bar 'gyur ro// gcan gzan khro bo'i 'jigs pa rnams la stag gi spu la bzlas na zhi bar 'gyur ro// mkha' 'gro mas 'jigs na ce spyang gi khrag dang spu bsres nas bdag gi lus mgo mjug tu byugs na zhi bar 'gyur ro// sbrul gdug pas 'jigs na/ mu zi dang gla rtsi la bzlas nas mgul du btags na zhi bar 'gyur ro// dug gis 'jigs na rma bya'i mkhris pa dang bu khye'u'i ro tshon dang / sbal pa bse ru'i sha la bzlas nas lto stong la zos na de'i 'og tu rang gi dri chu 'thungs pas zhi bar 'gyur ro// 'jigs pa brgyad las thar ba'i sgrub pa sbas pa'i ga'u zhes bya ba/ slob dpon ye shes rdo rjes mdzad pa rdzogs so// 