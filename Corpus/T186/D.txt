 bod skad du/ dpal 'khor lo sdom pa'i dkyil 'khor gyi cho ga mdor bsdus pa zhes bya ba/ dpal rdo rje 'chang la phyag 'tshal lo// gang gi drin gyis bde chen gnas// skad cig gis ni thob gyur pa'i// bla ma rin chen lta bu yi// rdo rje can zhabs pad la 'dud// dpal ldan rdo rje mkha' 'gro ma// mkha' 'gro ma yi 'khor los sgyur// ye shes lnga dang sku gsum nyid// 'gro ba skyob la phyag 'tshal lo// skyes bu dam pa gzhung 'chang pa'i// mchog 'dzin thabs mkhas bdag la med// rang nyid dran pa gsal ba'i phyir// dkyil 'khor cho ga bshad par bya// rtsa bshad gsal ba'i rgyud rnams dang // mkhas pa rnams kyi cho ga dang // bal ma'i gdams ngag la brten nas// dkyil 'khor cho ga bri bar bya// slob dpon mtshan nyid thams cad ldan// mtshan nyid min pa kun du spangs// yang dag shes shing rgyud shes pa// dpal ldan khrag 'thung gsang sngags shes// khro med gtsang zhing mkhas pa dang // sbyor shes ye shes pha rol 'gro// thod pas spyi bor rgyan cha sogs// gzugs bzang yon tan ldan par bkur// snying rje med cing khro la gdug // khengs dang brkam chags bdag nyid bstod// mnyam par ma bzhag khyim la spyod// gshol 'dzugs pa dang tshong pa dang // rmongs pas dam chos 'tshong ba ni// tshogs sam dkyil 'khor slob dpon min// slob ma rigs bzang chos la spro// 'jam zhing snyan par smra ba dang // snying rje la sogs phan sems ldan// thos dang klog pa mngon par brtson// gsang ba'i chos dang bla ma gus// slob ma de nyid yongs su gzung // snying rje med cing khro la gdug // khengs dang bkram chags rnam g.yeng can// drag dang rmongs dang snyoms las can// gzhan gyi srog la snying brtse med// gzhan gyi nor la sred pa ni// bla mas yongs su spang bar bya// yon tan ldan pa'i bla ldan pa'i bla ma la// mtshan nyid ldan pa'i slob ma yis// sems can 'khor ba'i sdug bsngal las// bsgral phyir lan gsum 'di skad brjod// thams cad mkhyen pa'i ston pa po// 'jig rten rnams kyi 'dren mdzad lha// 'khor ba 'dam gyi tshogs nang du// bying ba skyabs med bdag la skyobs// rdo rje bla ma mdzad du gsol// bla mas dkyil 'khor mchod pa yi// yo byad thams cad 'byor gyur ram// cung zad cig gam ma yin zhes// slob ma'i gtso la dri bar bya// mi 'byor zer na gzung mi nus// 'dres ma las ni 'dres mar shes// thams cad 'byor zhes brjod pa ni// de tshe gzung pa'i cho ga brtsam// slob ma'i rkang pa'i mthil du ni// rlung gi dkyil 'khor gzhu 'dra bsam// lte bar ye shes me 'bar bas// de yi 'od zer snying gar 'bar// pAM las byung ba'i sdig pa'i gzugs// mi sdug rid pa mdog sngon po// sdig ni sna yi sgo nas dbyung // de nas khro bo'i gzugs bsgoms nas// sdig ni kun nas za bar bsam// oM badzra DA ki nI kha kha khA hi khA hi sarba pA paM da ha na b+ha smiM ku ru hUM hUM phaT/ slob ma lha mo'i gzugs bskyed nas// bsrung ba dag ni dgod par bya// slob ma gzung ba'i cho ga'o// ri su la tshang tshing phug rnams dang // chu bo dag gi ngogs rnams dang // gdod nas grub pa'i dur khrod du// der ni dkyil 'khor brtsam par bya// lha ni mnyes par ma byas na// bdag nyid rnam par sun 'byin yin// bdag gam yang na dkyil 'khor ni// sngon du bsnyen pa byas pas 'grub// gnas dang ldang ba nyid dag dang // 'jug dang yongs su rdzogs pa dang // byin gyis brlab dang dbang bskur dang // ting nge 'dzin dang mchod pa'i mthar// cho ga bzhin du 'bum du bzla// rang gi lha yang 'bum du bzla// 'khor los bkas gnang de bzhin te// gzhan ni khri ru bzlas par bya// bsnyen pa'o// // de ltar bsnyen pas mthu skyes nas// rang gi lus su dkyil 'khor bsdu// dngos grub mtshan ma mchog thob nas// sa ni yongs su brtag par bya// grong dang dur khrod tshong dus dang // tshal dang lha khang grong khyer ni// shar dang byang gi sa gzhi shis// lho dang nub phyogs de lta min// gtsug lag khang dang gnas khang dang // tshal dang ri rtse rdo leb dang // khang bzangs kyi ni steng phyogs dang // dur khrod dang ni lha yi khyim// sa yi cha ni ji snyed pa// rgyud rnams kun las bsngags pa yin// rus pa thal ba zug rngu rdo// bshad bas ma dag gzhan du bgrod// dman sogs dngos grub bye brag gis// pus mo chu so lte ba'i bar// brkos la sa yis slar la dgang // lhag na dngos grub mchog tu 'gyur// phyi nas mtho gang tsam du brko// de ni chu yis rab bkang la// shar du bltas te gom brgyar 'gro// slar log nas ni brtag par bya// chu ni gang bar gnas na shis// bskams na sngags pas spang bar bya// ston zla tha chungs la sogs nas// brtsams te zla ba gsum gsum du// lto 'phye lho dang nub dang byang // shar du de yi mgo bo ste// g.yon pa'i zur gyis nyal ba yin// 'di yi lto shes byas nas brko// mgo dang rgyab phyogs nas brkos pa'i// skyon ni rgyas pa las shes bya// legs par bsnyen te bcag par bya// byang dang shar du gzhol bas ni// sngags pa rnams kyi dngos grub 'gyur// dbus su mtho bas rgyal srid dam// rig pa 'dzin pa'i gnas dag thob// byang du mtho bas 'chi 'gyur ram// nor rnams myur du 'jig par byed// ji skad bshad pa'i shar mtho na// myur du rigs rnams zad par byed// dbus su dma' ba'i sa gzhi gang // sgrub pa po ni 'joms dang ldan// sa brtag pa'o// // khang bzangs rdo leb gzhi dang ni// gtsug lag khang dang zhabs kyis bcag // ba lang lhas dang rgya mtsho'i 'gram// der ni brko sogs bya mi dgos// lag pa sa la bzhag nas su// rang gi snying po brgya rtsa bzlas// de la lci ba ma lhung bas// dkyil 'khor sa ni nye bar byug // dur khrod thal bar ldan pa dang // mi 'chi bcu phyed ldan pa yis// dkyil 'khor sa ni nyer byugs te// der ni dkyil 'khor yang dag brtsam// oM laM hUM/ zhes pas kyang sbyang ngo // de ltar sbyangs pa'i sa gzhi la// dkyil 'khor dang ni rjes mthun pa'i// rin chen la sogs sa gzhi ru// ting nge 'dzin gyis bsam par bya// sa sbyang ba'o// // maM gyi sa bon las byung ba'i// gos dang rgyan gyis rnam par bklubs// zhal gcig phyag ni gnyis pa ste// 'od zer ser po kun du 'bar// sa yi lha mo'i lag pa na// gser gyi bum pa thogs pa ni// lus phyed sa la gnas pa ru// bltas te mchod la gsol ba gdab// skyob pa sangs rgyas thams cad kyi// spyod pa'i tshul dang khyad par dang // sa dang pha rol phyin pa la// lha mo khyod ni dpang du gyur// shAkya seng ge skyob pa yis// ji ltar bdud kyi sde bcom ltar// de bzhin bdag gis bdud kyi sde// pham par bya phyir dkyil 'khor bri// gnang ba byin nas thim par bsam// sa bslang ba'o// // de nas sngar bstan sa'i dbus su// rdo rje 'dzin chen sbyor ba yis// bdag nyid nye bar gnas pa la// rdo rje dril 'dzin grogs kyi mchog // mkha' 'gro la sogs gzugs can gyis// gsol ba lan gsum gdab par bya// de bzhin gshegs pa kun zhi ba// de bzhin gshegs pa kun gyi gnas// chos kun bdag med pa yi mchog // dkyil 'khor dam pa bshad du gsol// mtshan rnams thams cad yang dag rdzogs// mtshan min thams cad rnam spangs pa// kun du bzang po sku yi mchog // dkyil 'khor dam pa bshad du gsol// zhi ba'i chos ni mchog las byung // ye shes spyod pa rnams spyod pa// kun du bzang po gsung gi mchog // dkyil 'khor dam pa bshad du gsol// sems can kun gyi sems chen po// rang bzhin dag pa dri ma med// kun bzang thugs mchog kha lo bsgyur// dkyil 'khor dam pa bshad du gsol// de nas 'khor ba'i sdug bsngal la// dpal ldan khrag 'thung khros nas ni// hUM badzrota tiSh+Tha brjod pa yis// sprul pa'i 'khor lo nam mkhar gdeg // mgul rgyan gdu bu rna rgyan dang // spyi gtsug nor bus rnam par brgyan// mchod phyir thogs dang thal bas brgyan// rkang pa hUM las rdo rje bsam// ma dang Ta las nyi zla'i mig // las pa rdo rje gsor byed cing // rdo rje'i lta bas kun du blta// mche ba gtsigs nas hUM sgrogs shing // rol pa rdo rje 'gros kyi gar// g.yas brkyang dang ni g.yon brkyang dang // zlum po sa ga rdo rje'i 'gros// mnyam pa'i stobs dang mi mnyam stobs// rus sbal bung ba'i 'phur tshogs brgyad// rdo rje 'gros kyis kun du bskor// gdug pa'i bgegs rnams bskrad par bya// blo ldan rdo rje gsor byed cing // dril bu 'khrol bar brtson pa yis// lha dang lha min gsang ba dang // rab tu gdug pa'i bgegs tshogs bskrad// da ni dpal ldan snying rje'i stobs// srung ba'i 'khor lo rab sbyor bas// lus srul la sogs gang yang rung // bgegs kyi tshogs rnams gzhan du deng // ji ste bsgro ba su zhig 'da'// rdo rje bdag po sku yis ni// lus gsum las byung dges byas te// 'dir ni brlag 'gyur gzhan du min// bdag slob dpon 'di zhes bya bas slob ma 'di zhes bya ba rdzogs pa'i byang chub kyi don du// sa phyogs 'di ru dpal he ru ka 'byung ba'i dkyil 'khor bri yis/ 'di na gnas pa'i lha dang / klu dang / gnod sbyin dang / dri za dang / 'byung po dang / sha za dang / srin po la sogs pa gang dag gzhan du dengs shig // gang dag mi 'gro ba de nga'i ye shes kyi rdo rje 'di dang / kha T+wAM ga 'dis spyi bo tshal par bkas par 'gyur// zhes lan gsum brjod pas kyang bskrad de/ zhal bzhi pa yi sngags rnams dang // rdo rje phur bu'i sngags kyis kyang // gdug pa'i bgegs rnams bskrad par bya// sa ni yongs su bzung byas nas// dra bas phyogs mtshams bcing bar bya// ra ba rnams ni phyogs su dgod// 'og tu mtshon cha dgod par bya// steng du mda' yi dra ba dang // bdag nyid steng du gur bya ste// de ltar go bgos sum cu ni// rtsa gsum pas kyang gzhig mi nus// sa bsrung ba'o// // de nas ri rab rtse mo yang // shrI gan+d+har rab bsams la// dri zhim chu yis byugs pa dang // me tog sil ma rab bkram la// ye shes 'khor lo spyan drangs la// mchod yon phul la gsol ba gdab// bcom ldan khro mchog rdo rje can// rdzogs sangs rgyas rnams dgongs su gsol// slob ma rnams la brtse ba dang // khyed rnams la yang mchod pa'i phyir// mgon po lhan cig 'byung ba yis// dkyil 'khor bri bar 'tshal lags na// de bas bcom ldan gus bdag la// bka' drin gnang bar mdzad du gsol// gang gzhan gsang sngags lha rnams dang // 'jig rten skyong ba'i lha rnams dang // rdzogs pa'i byang chub la brten pa'i// 'byung po bstan la mngon dga' ba// gang du rdo rje spyan ldan kun// dkyil 'khor bde mchog 'byung ba ni// dkyil 'khor 'dri bar bgyid lags na// bdag dang de bzhin slob ma la// rjes su brtse ba bskyed du gsol// phyogs bzhir mar me bltams nas ni// au D+ya na phyogs su ci bder nyal// sa gzung ba'o// // de nas rin chen gser dang dngul// zangs ma'am 'jim pa dag kyang rung // ji ltar 'byor ba'i rjes mthun par// bum pa dag ni bya ba ste// rtsa ba nag po la sogs spang // lto yang bum pa bzang po'i dbyibs// legs bkru dkar por bya ba dang // spos kyis bdug cing yungs kar brdeg // bdud rtsi 'khyil ba'i sngags kyis bsrung // mtshan ma rnams ni dgod pa dang // bza' ba kun gyis legs bkang ba'i// snod ni steng du gzhag par bya// mgrin pa srad bus dkri ba dang // kha ni 'dab mas brgyan par bya// gos zung gis ni legs dkris par// chu bzang 'o ma ldan pas dgang // bya g+h+r-i sing hi dbyug pa dang // ut+pal gzhan mi thub pa// ha sa de ba sman lngar bcas// oM pany+tsa b+hai Sha dz+ye AH hUM// gser dang dngul dang mu tig dang // mu men byi ru rin chen lnga// oM pany+tsa rat+na AH hUM// til dang nas dang gro dang ni// mon sran gre dang yungs kar bcas// oM pany+tsa be+e ga AH hUM/ mar dang 'o ma lan tshwa dang // bu ram sbrang rtsi snying po lnga// oM pany+tsa gar+b+he AH hUM// ga pur tsan+dan dri chen chu// sman gyi chu yis dgang bar bya// oM pany+tsa a mr-i te AH hUM/ de ltar byas pa'i bum pa yang // brgyad ni sgo ru dgod pa ste// gos zung sogs kyis dkris pa'o// bum pa dgu pa dbus su dgod// bdag nyid lhar gsal snying ga yi// 'od zer sbyor bas bum pa sbyang // de nas yi ge b+h+rUM las ni// lha yi gzhal yas khang du bsam// rnam par rgyal ba'i bum pa ru// lha yi 'khor lo rdzogs par yang // skad cig gis ni bsam par bya// gzhan du 'khor lo'i rjes 'brangs pa// rigs dang bcas pa gsal bar blta// mchod dang bskor bas mnyes pa dang // snying po rtsa ba'i sngags sogs kyang // stong ngam brgya rtsa brgyad du bzlas// bum nang lha rnams zhu bar bsam// de nas rol mor bcas pa dang // bkra shis glu dbyangs sna tshogs kyis// ras bzang me tog ldan pa 'am// ku sha'i steng du gzhag par bya// bum pa sta gon no// // de nas skyes bu dam pa yis// mngon par rtogs pa gzhung bzhin bsgom// bdud rtsi lnga ni kun du byug // de bzhin gshegs pa'i gnas rnams su// tsan+dan sogs pas gru bzhir bya// phal pa yi ni gnas rnams su// so sor zlum por byas nas ni// lha yi 'khor lo cho ga bzhin// me tog sogs pas mchod par bya// lte bar dgod bya'i dpa' bo ni// 'jigs byed chen po'i gzugs can ni// rab tu 'bar zhing mdangs dang bcas// nam mkha'i mkha' 'gro ma rnams ni// yid kyis thams cad mkha' la dgod// sa steng mkha' 'gro ma gang yin// dkyil 'khor kun du dgod par bya// gang yang sa 'og mkha' 'gro ma// de ni sa 'og rnams su dgod// ma mo thams cad phyogs dang ni// phyogs mtshams rnams su dgod par bya// gal te dngos grub mchog 'dod na// dri dang me tog bdug spos dang // mar me brgya yang dbul bya zhing // rgyal mtshan dmar dang de bzhin ser// dkar dang gnag dang ser skya dang // de bzhin gos ni sna tshogs dang // me tog phreng ba du ma dang // bla re dag dang bcas pa yis// mda' ni shin tu mdzes pa dang // de bzhin bza' bca' btung ba yis// rab mnyam gzhag ste mchod par bya// de nas gsol ba gdab ba pa ni// gnyis med ye shes las byung ba'i// khyab bdag dngos kun bdag nyid dpal// ston pa gtso bo khrag 'thung dpal// rdo rje phag mor yang dag ldan// gang zhig phyogs bcu'i dpa' bo dang // rig pa'i lha mo rdzu 'phrul can// byang chub sems dpa' la sogs kun// ma lus bdag la dgongs su gsol// slob ma rnams la phan pa dang // khyed rnams la yang mchod pa'i phyir// rdo rje can bdag 'di zhes pa// nang par dkyil 'khor bri bar bgyid// rjes su brtse bar nyer dgongs te// kun gyis byin gyis brlab tu gsol// lha la gsol ba gdab pa'o// sngar bshad mtshan ldan slob ma ni// khrus byas gtsang ma'i gos gyon te// me tog phreng thogs phyag btsal nas// bla ma mchog la gsol ba gdab// dga' chen khyod bdag ston pa bas// slob dpon khyod ni dgongs su gsol// byang chub chen po'i tshul bstan pa// mgon po chen po bdag 'tshal lo// dam tshig de nyid bdag la stsol// byang chub sems ni bdag la stsol// sangs rgyas chos dang dge 'dun te// skyabs gsum dag ni bdag la stsol// thar pa chen po'i grong mchog du// mgon po bdag ni 'jug par 'tshal// slob mas de skad lan gsum brjod// slob ma'i gtso bo gcig nyid la// dmigs nas bla mas 'di skad brjod// bu tshur theg pa chen po la// khyod ni tshul chen snod yin te// gsang sngags spyod tshul cho ga ni// khyod la yang dag bshad par bya// rdzogs pa'i sangs rgyas gang 'das dang // de bzhin gang dag ma byon dang // da ltar byung ba'i rdzogs sangs rgyas// 'gro la phan phyir bzhugs pa rnams// de dag kun gyis gsang sngags kyi// cho ga bzang po 'di mkhyen nas// dpa' bos byang chub shing drung du// thams cad mkhyen pa tshad med gnas// gsang sngags sbyor ba mnyam med de// skyob pa dpal ldan he ru kas// bdud sde shin tu mi bzad pa// dpung chen dag kyang de yis bcom// de bas kun mkhyen thob bya'i phyir// bu yis blo gros 'di gyis shig // dpa' bo yan lag las byung ba'i// sdom pa la sogs slob ma la// byang chub thob pa'i don gyi phyir// cho ga thams cad sbyin par bya// sangs rgyas chos dang dge 'dun la// rtag tu bdag ni skyabs su mchi// rnal 'byor gsang sngags mkha' 'gro ma// 'khor lo gsum gyi bdag nyid can// kun la rtag tu skyabs su mchi// dpa' bo dpa' mo dbang lha mo// byang chub sems dpa' bdag nyid che// khyad par du yang slob dpon la// rtag par bdag ni skyabs su mchi// bla ma mchod pas de bzhin byams// sangs rgyas la gus 'gro la brtse// rtsa ba'i ltung ba yongs shes shing // sbom po'i ltung ba rnam par spangs// kha na ma tho bcas gyur pa'i// khyod kyis srog chags gsad mi bya// ma byin par yang mi blang ngo // 'dod pa log par mi spyad cing // brdzun du smra bar mi bya'o// phung khrol kun gyi rtsa ba yi// chang ni rnam par spang bar bya// sems can gdul phyir ma gtogs pa// bya ba ma yin thams cad spang // bdag ni dus 'di nas bzung nas// byang chub snying por mchis kyi bar// de bzhin bla med byang chub sems// dam pa bdag gis bskyed par bgyi// ji ltar dus gsum mgon po rnams// byang chub tu ni nges mdzad pa// sangs rgyas rnal 'byor sdom pa la// bslab pa yi ni tshul khrims dang // dge ba'i chos ni sdud pa dang // sems can don byed tshul khrims gsum// bdag gis brtan por gzung bar bya// sangs rgyas chos dang dge 'dun te// bla na med pa'i dkon mchog gsum// de ring mchog tu gzung bar bgyi// rdo rje rigs mchog chen po la// phyag rgya dril bu phyag rgya yang // de kho na nyid gzung bar bya// slob dpon dag kyang gzung bar bya// rin chen rigs mchog sbyor ba yi// dam tshig yid du 'ong ba la// nyin re bzhin du dus drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs mchog dag pa la// phyi nang gsang ba theg pa gsum// dam pa'i chos ni rab tu gzung // las kyi rigs mchog chen po la// sdom pa thams cad ldan par ni// thams cad du ni rab tu gzung // mchod pa'i las kyang ci nus bgyi// byang chub sems ni bla na med// dam pa de ni bskyed nas su// sems can kun gyi don gyi phyir// bdag gis sdom pa ma lus gzung // ma bsgral ba rnams bdag gis bsgral// ma grol ba rnams dgrol bar bgyi// dbugs ma phyung ba dbugs dbyung zhing // sems can mya ngan 'das la dgod// de nas slob ma mdun bdar la// gnas gsum dri yi thig le yang // yig gsum bzlas te bsku bar bya// sku gsung thugs kyi lha gsal la// spyi bor me tog sbos mar me// dri yang snying gar zhal zas rnams// kun byed bzlas te mchod byas nas// dus 'di nyid nas bzung nas ni// 'khor ba'i nyes pas ma phog par// mchod pa kun dang ldan par ni// dus kun du ni bde par gnos// a shwad u dum bA ra yi// so shing sor ni bcu gnyis pa// ma yo ma gas srog chags med// rtse mo me tog bcas pa sbyin// shar ram byang du kha bltas te// bcas nas ltos pa med par ni// ba ko tsam gyis byugs par dor// dngos grub phrin las bar chad gsum// dngos grub mchog ni shar phyogs dang // rang la bltas par shes par bya// 'bring ni gzhan la tha ma yang // 'og tu bltas par shes par bya// oM hriH bi shud+d+hAH sarba d+harmAH/ sarba pA pa ni sh+tsa saM sho d+ha ya// sarba bi ka lpaM a pa na ya hUM/ zhes pas/ skyor chu lan gsum blud par bya// srad bu dmar pos khyad par du// mdud la gnod mdzes sngags bzlas te// dpung par bcings la bsrung bar bya// de nas phyir mi ldog bya'i phyir// slob ma rnams la spro ba bskyed// 'jig rten du ni kun mkhyen rnams// u dum bA ra'i me tog bzhin// brgya lam na ni res 'ga' zhig // 'byung gyur yang ni mi 'byung ngo // gsang sngags spyod tshul cho ga ni// de bas kyang ni dkon pa ste// gang gis mnyam med sems can don// grags pa mtha' yas spyod pa yis// mya ngan mi 'da' byed par nus// bskal pa bye ba du ma ru// sdig pa bgyis par gyur pa gang // de kun dkyil 'khor 'di 'dra ba// mthong bas byang bar 'gyur legs na// grags pa mtha' yas spyod pa yi// tshul la gnas pa smos ci dgos// de ltar spro ba bskyed nas kyang // yi ge bdun pa'i sngags bzlas pa'i// ku sha de la rab tu sbyin// rmi lam dge dang mi dge brtag // tshogs 'khor byas la bkra shis brjod// gtor ma btang nas ye shes gshegs// dam tshig bsdus la ci bder gnas// slob ma sta gon no// srad bu ye shes lngar ldan zhing // nyi shu rtsa lngar rnam phye bas// chos kun ngo bo nyid kyis ni// srad bu phan tshun bsgril bar bya// oM a n+yo n+ya a nu ga ta sarba d+harmAH spa ra sba ra a nu pra bi Sh+Ta sarba d+harmAH a t+ya na ta a nu pra biSh+Ta sarba d+harmAH/ dkyus su dkyil 'khor nyis 'gyur la// sboms su sgo yi nyi shu cha// bdud rtsi brgyas ni byug par bya// ye shes thig ni bskyed nas su// dzaH gsum brjod nas lte bar ni// g.yon pa'i khu tshur gyis bzung nas// blo ldan nam mkhar thig gdab bya// de bzhin sa la gdab par bya// khru phyed la sogs brtsams nas ni// ji srid khru ni brgya yi bar// dang po tshangs pa'i thig yin te// gnyis pa la ni zur thig gdab// gsum pa phyogs kyi thig btab la// bzhi pa cha chen bcu drug gdab// cha phran bzhi bzhir bgos byas pa// spyir na cha chung drug cu bzhi// ngos gcig la ni sum cu gnyis// dkyil 'khor nang la bcu drug las// gnyis la gtso bo'i pho brang ste// gsum bzhi lnga drug bde chen gyi// 'khor lo pad+ma 'dab brgyad bya// bdun pa gri gug phreng ba la// brgyad dang dgu pa thugs 'khor lo// bcu pa rdo rje phreng ba ste// bcu gcig bcu gnyis gsung yin te// bcu gsum pad+ma'i phreng ba'o// bcu bzhi bco lnga sku yis// bcu drug 'khor lo'i phreng bas bskor// de ni nang gi dkyil 'khor la// phyi yi dkyil 'khor mtshan nyid kyang // gru bzhi pa la sgo bzhi pa// rta babs bzhis ni rnam par brgyan// dra ba dra phyed 'phyang ba mdzes// g.yer kha'i phreng ba'i dra ba can// mtshams kyi cha ni thams cad dang // sgo khyud kyi ni nang rnams su// rdo rje rin chen gyis spras dang // rdo rje ra ba me 'od bcas// dkyil 'khor de yi phyi rol du// shing la sogs pa'i dur khrod bya// gzhan yang 'khor lo'i rjes mthun par// ji ltar mdzes pa rab tu brtag // thig skud chad na slob dpon 'chi// dman dang lhag pas nad 'byung ste// phyogs la 'khrul na slob ma myos// de bas skyon med shes par bya// thig gdab pa'o// // rin chen lnga yi phye ma'am// yang na 'bras la sogs pa ste// ro bsregs sol ba'i phyi ma'am// dur khrod so phag ldan pa la// b+h+rUM khaM la sogs yig 'bru lnga// yongs 'gyur tshon rtsi lnga ru bsam// slob dpon dbang ldan phyogs su ni// song ste mnyam par bzhag nas su// lag pa g.yon pa'i khu tshur gyis// ri mo lnga ni dgye bar bya// 'di ni chos dbyings dag pa ste// sems can khams ni sgrol mdzad pa// rdo rje sems dpa' rgyal po che// de bzhin gshegs pa kun gyi gnas// me long la sogs rim brjod nas// dkar dang ser dang dmar dang ljang // kun gyi nang rol nag po ru// tshon gyi cha ni rim bzhin dgye// tshon rtsi re re'i zhing du ni// sgo yi nyi shu cha yi tshad// phan tshun bar du nas re tsam// mtho la drang bar bri bar bya// gal te tshon rtsi mi mnyam zhing // yo dang dma' bar gyur na ni// ri mo dma' bas dngos mi 'grub// yon pos gdung bskyed byed pa// de nyid mtho bas nad du 'gyur// chad na slob dpon slob ma dag // gnyis ka 'chi bar shes par bya// g.yas skor ma yin bris na ni// rdul tshon phur bus gdab par 'gyur// dbus su sna tshogs pad+ma ni// ge sar yang dag ldan pa la// mtshams su bum pa thod pas brgyan// gser gyi mdog tu bri bar bya// mthing shun phye ma la sogs pas// thugs kyi 'khor lo rtsibs brgyad pa// rdo rje 'khor los bskor bar bya// byu ru la sogs mdog 'dra bas// gsung gi 'khor lo rtsibs brgyad pa// pad+ma'i phreng bas bskor ba bri// mu tig la sogs phye mas ni// sku yi 'khor lo bri byas te// 'khor lo'i phreng bas bskor bar bya// ji ltar pad+ma'i kha dog bzhin// sgo bzhi'i cha yang de bzhin te// shar phyogs su ni dkar po ste// lhor ni ser po yang dag ldan// nub kyi cha ni dmar po ste// byang du margad yang dag ldan// dbus kyi sa yi cha nyid ni// in+d+ra nI la 'od 'bar ba'i// grwa yi cha ni thams cad dang // sgo khyud kyi ni mtshams rnams su// rdo rje rin chen gyis spras pa// mnyam par gzhag pas yang dag bri// rdo rje ra ba'i nang du ni// dur khrod brgyad kyis brgyan pa ste// gtum drag de bzhin tshang tshing dang // rdo rje 'bar ba keng rus can// dbang ldan du ni mi zad gzhan// byin za ru ni bkra shis mchog // mun pa drag po bden bral du// rlung du kI li kI la'i sgra// shar du shiR+Sha a shwad shing // kang ke khyad par tsu ta'i shing // ba da de bzhin ka rany+dza// la da bar ka par thi ka / dbang po de bzhin gnod sbyin dang // klu yi dbang dang gshin rje'i bdag // dbang ldan de bzhin byin za dang // srin po'i dbang po rlung gi bdag // ba su ki dang 'jog po nyid// pad chen hu lu hu lu dang // dbang ldan dang ni dung skyong ngo // sgrogs pa dang ni cher sgrogs dang // drag dang yon tan bstan de bzhin// gang ba dang ni de bzhin 'bebs// gtum po 'di dag sprin dbang phyug // rnal 'byor ma yi tshogs rnams dang // dngos grub rdzu 'phrul yang dag par// thob pa slob dpon gyi ni tshogs// dur khrod dbus su blta bar bya// de nyid bsdus dang bde mchog dang // gsang ba rdo rje 'jigs byed las// dkyil 'khor rnams kyi rgyal po 'di// ma byung 'byung bar mi 'gyur ro// tshon dgye ba'o// // de nas slob dpon mnyam gzhag pas// dkyil 'khor dbus nas dur khrod sar// lhag chang nyes pa'i skyon bsal la// bskor ba lan gsum brtsam par bya// bum pa mchod rdzas la sogs pa// gdugs dang rgyal mtshan rol mo dang // sil snyan glu yis spyan drangs la// dkyil 'khor gnas su dgod par bya// dkyil 'khor kun du rin chen nam// gser rnams kyis ni mdzes par bya// de nas slob dpon khrus byas te// dri zhim rus pa'i rgyan gyis spras// rtse bran rdo rje dril 'dzin pa// dkyil 'khor gyi ni lho phyogs su// bde ba'i gdan la 'dug nas ni// bla ma dam pa lU yi pas// mngon par rtogs pa'i rim pa rnams// bsgoms te bzlas pa byas pa'i mthar// bcu drug lha mo rnams kyis mchod// me tog bdug pa mar me dri// dkar po dung mdog dmar ba ljang // zhal gcig phyag gnyis rtsa bar rtags// Da ru thod pa kha TAM ga / gzhan gyi phyag gsum dag na 'dzin// pi wang gling bu rnga zlum ma// rdza rnga zhal gcig phyag bzhi ma// gnyis kyis rang rang brdung bar brtson// tha ma rdo rje dril bu 'dzin// sngo ser dmar po ljang gu'o// phreng ba sgeg mo glu gar ma// dmar dkar ser mo ljang gu ste// phreng ma phyag gnyis phreng ba 'dren// rdo rje dril 'dzin sgeg pa mo// glu ma 'khar ba'i sil khrol te// gar ma pad+ma'i gar skyod byed// gzhan gnyis thod pa kha T+wAM ga / gzugs dang ro dud reg dang chos// dkar dmar ljang gu dkar mo ste// zhal gcig phyag bzhi dang po na// me long dang dri gos chos 'byung // Da ru thod pa kha T+wAM ga / lhag ma'i phyag na gnas pas mchod// rkang pa brgyad kyis bstod byas la// bshags dang gsol ba la sogs bya// ga Na tshogs kyi mchod pa yis// dkyil 'khor lha kun mnyes byas la// dpal ldan mkha' 'gro ma rnams la// ba liM chen po'i gtor ma sbyin// dkyil 'khor sgrub pa'i don du ni// slob dpon rnal 'byor ldan pa yis// zhi dang rgyas pa'i sbyin sreg ni// slob ma sdig sogs sbyong ba'i phyir// ji ltar 'grub pa'i grangs rnams byas// me tog phreng 'dzin slob dpon gyis// lha yi sgo nas zhugs nas kyang // he ru ka dpal rgyal po la// chu dang dbu rgyan la sogs pa// rjes gnang mtha' ru rim bzhin no// rigs la rjes gnang thob pa dang // slob ma shis par bya ba'i phyir// bden pa 'di ni bsgrag par bya// don dam smra ba'i seng ge rnal 'byor zhes bya ba// nyon mongs gcod pa'i don la shin tu mkhas gyur pa// srid pa'i nyes pa bskyed pa nyon mongs bcom mdzad pa// rnal 'byor don dam de nyid rgyal po grub par mdzod// dkyil 'khor sgrub pa'o// // kun byed chu yis khrus byas la// de yi bu sdug gdong la ni// dar gyis legs par dkris nas ni// yol ba'i mthar ni drangs pa la// bla mas 'di skad dri bar bya// sdug pa khyod su ci la dga'// des kyang bdag ni skal ba bzang // bde ba che la rtag tu dga'// de nas las kun byed pa'i chus// yol ba'i phyi ru bsang gtor bya// de nas slob mas 'di skad du// sangs rgyas kun gyi rang bzhin sku// slob dpon la ni skyabs su mchi// dpa' bo rnal 'byor ma 'khor lo// rnal 'byor gnas la bdag phyag 'tshal// thar pa chen po'i grong mchog tu// mgon pos bdag ni 'jug par mdzod// bla mas kyang ni 'di skad du// de bzhin gshegs pa kun gyi gnas// he ru ka dpal grong khyer mchog // snying po bsdus pa'i dkyil 'khor du// bdag gis slob ma gzhug par bgyi// de nas lho skor mngon phyogs la// oM na ma ste hUM/ na ma mi hUM/ na mo na ma hUM/ lus ngag yid kyis phyag gsum bya// snying gar rdo rje rab bzhag la// rnal 'byor sems ni bskyed par bgyi// oM yo ga tsit+ta uta pA dA yA mi/ su ra ta sa ma ya s+t+waM hoH sid+d+ha badzra ya thA su khaM/ de yi spro ba bskyed pa ni// deng khyod de bzhin gshegs pa thams cad kyi rigs su zhugs kyis// ngas khyod la he ru ka'i ye shes bskyed par bya// ye shes gang gis de bzhin gshegs pa thams cad dang // dpa' bo dang rnal 'byor ma rnams kyi dngos grub kyang thob par 'gyur na/ dngos grub gzhan lta ci zhig smos kyi khyod kyis dkyil 'khor ma mthong ba rnams kyi mdun du brjod par mi bya ste// dam tshig nyams par gyur ta re// he ru ka dpal deng khyod kyi// snying la yang dag zhugs par mdzad// gal te tshul 'di smras na ni/ de ma thag tu dral te gshegs// bdud rtsi lnga yi chu dag ni// thod par legs par blugs nas ni// mna' chu blud phyir 'di skad brjod// 'di ni khyod kyi dmyal ba'i chu// dam tshig nyams na sreg par byed// dam tshig bsrungs na dngos grub ni// rdo rje bdud rtsi'i chu 'dis thob// oM pany+tsa a mr-i tod ka ThaHThaHThaHhUM/ deng nas brtsams te khyod kyi dpal he ru ka nga yin gyis/ ngas gyis shig ces bsgo ba de khyod kyis bya dgos so// khyod nga la brnyas par ma byed cig // khyod mi bde ba ma spangs par che'i dus byas nas dmyal bar ltung bar gyur ta re/ de nas dpa' bo dang rnal 'byor ma thams cad kyis byin gyis rlobs la/ dpal he ru ka bdag la dbab par mdzod cig ces smrar gzhug go// bdud rtsi lnga dang byi la'i brun// gu gul bud med gos kyi mtha'// pad+ma'i snod du bzhag nas su// dur khrod me la bdug par bya// g.yas brkyang ba la legs bsdams te// gnyis med gsang sngags bzlas byas nas// skad cig nyid la yang dag 'jug // oM tiSh+Tha ma hA kro d+ha A be sha ya hUM/ oM shrI he ru ka a bid ma he bid+yA rA dzA ya d+hibuya bye ma he swA hA/ zhes ni dpa' bo bskul bar bya// de nas g.yon thogs grong khyer du// bskor ba lan gsum byas nas ni// bsnyen nas snyim pa'i me tog dor// pra tIts+tsha badzra ho// dkyil 'khor gang du me tog babs// de yi rigs ni bstan par bya// slar yang de nyid blangs nas su// slob ma'i mgo la bcing bar bya// he ru ka dpal deng khyod kyi// mig ni 'byed par brtson par mdzad// rdo rje'i mig ni bla na med// thams cad mig ni phye bar 'gyur// oM badzra ne tra a pa ha ra paT laM hri// brjod nas gdong g.yogs phud nas ni// dkyil 'khor bzang po 'di la ltos// da ni dad pa rab tu bskyed// khyod ni rnal 'byor ma rig skyes// sngags dang phyag rgyas byin gyis brlabs// 'gro ba phun sum tshogs kun dang // dngos grub bu khyod skal ldan 'gyur// dam tshig thams cad bskyang ba dang // gsang sngags la yang brtson par gyis// de nas dkyil 'khor gyi de nyid ni// dbus kyi pad+ma rin chen 'dzin// thugs kyi 'khor lo mi bskyod pa// gsung gi 'khor lo snang mtha' yas// sku yi 'khor lo rnam snang mdzad// sbubs rnams kun ni don yod la// sgo bzhi dran pa nyer gzhag bzhi// kha dog lnga ni rigs lnga la// gru bzhi tshangs pa'i sgo bzhi gsungs// logs bzhi bsdu ba'i dngos po ste// ka ba brgyad ni rnam thar brgyad// gdong bzhi ye shes bzhi yi don// twa ra Na la sogs pa kun// stobs la sogs pa yin par gsungs// rnam shes dag pa dur khrod la// phyogs skyong mi dge bcu po spong // sangs rgyas brgyad kyi mtshan ma shing // gdug pa 'joms phyir shing brgyad do// thugs rje'i rtags su sprin brgyad do// de nas lha yi rnam dag ni// dpa' bo che la bu khyod ltos// dbyings dang ye shes gnyis med pas// yum dang gnyis su med pa yin// mthing ga skyon gyis ma gos pa// zhal bzhi rnam par thar pa bzhi// spyan ni dus gsum mkhyen pa ste// rten 'brel dag pas phyag bcu gnyis// pha rol phyin pas rgyan drug la// 'khor lo lnga yi lha rnams ni// sum cu rtsa bdun byang chub phyogs// yin par mngon rtogs gzhung ltar sbyar// slob ma gzhug pa'o// // de nas slob mas bla ma yi// zhabs la dad pas phyag bya ste// thal sbyar yon ni phal ba yis// dbang bskur don du gsol ba gdab// byang chub rdo rjes sangs rgyas la// ji ltar mchod chen gsol ba ltar// bdag kyang drang ba'i don gyi phyir// nam mkha'i rdo rje deng bdag gsol// de nas lho sgor pad+ma ni// 'dab brgyad dbus su khri bshams te// slob ma brtag pa'i rnal 'byor pa// rgyan gyis bklubs te gzhag par bya// chu rnams rnam rgyal bum par bsdu// mi bskyod pa ru bskyed nas ni// dkyil 'khor lus la btsud nas su// slob ma'i spyi bor bkru bar bya// dbang bskur rdo rje chen po ni// khams gsum kun gyis phyag byas pas// gsang gsum gnas las 'byung ba yi// sangs rgyas kun gyi chu dbang sbyin// oM u da ka a b+hiShiny+tsA mi// shing dam rin chen dbu rgyan la// rin chen 'byung bar bskyed nas su// ye shes 'khor lo lus la gzhug // gsang gsum gnas las 'byung ba yi// sangs rgyas kun gyi dbu rgyan dbang // de ring khyod la bskur bar bya// dbu rgyan dam pa khyod kyis long // mtshan nyid ldan pa'i rdo rje 'di// 'od dpag med du bskyed nas su// gsung gi 'khor lo lus la gzhug // sangs rgyas kun gyi rdo rje'i dbang // de ring khyod la bskur bar bya// sangs rgyas kun don rab bsgrub phyir// rdo rje 'di ni khyod kyis bzung // oM badzra a d+hi pa ti s+t+waM a b+hi Shiny+tsA mi taSh+Thi badzra sa ma ya s+t+waM/ thog mtha' med pa'i sems dpa' ni// rdo rje sems dpa' de bzhin gshegs// kun du bzang po kun bdag nyid// rdo rje snyems tshul bdag po'i bdag // oM las skyes pa'i dril bu yang // lag pa g.yon par byin nas ni// dam tshig 'khor lo lus la gzhug // 'di ni sangs rgyas thams cad kyi// shes rab dbyangs kyi rjes 'gror bshad// khyod kyis kyang ni rtag tu bcang // byang chub mchog tu rgyal ba bzheng // srid pa ngo bo nyid kyis dag // ngo bo nyid kyis srid bral byas// rang bzhin dag pa'i sems dpa' ni// srid pa dam pa byed par 'gyur// rdo rje dril bu spyi bor ni// rnam par snang mdzad sku yi tsakra bsgom// oM shrI he ru ka a d+hi pa ti s+t+waM/ a b+hi shiny+tsA mi// oM shrI he ru ka nA ma a b+hi Shi ka ta/ shrI sgra dang bcas pa 'dis// rigs las drangs te ming dbang bskur// chu dang cod pan rdo rje dang // dril bu dang ni ming dbang bskur// bde gshegs lnga yi bdag nyid de// phung po lnga dang nyon mongs dag // rigs pa'i dbang lnga'o// // srid pa'i bde ba shin tu chung // sdug bsngal chen po zhi byed pa// shin tu bde ba dam pa'i thabs// dam tshig rtag tu bskyang bar bya// yid kyis lus ni brtag pa'i phyir// phyag rgya'i dam tshig ces byar brjod// dam tshig gsum ni byin nas su// de nas sngags kyi dbang bskur sbyin// nyi shu rtsa gnyis yi ge mchog // bdag gis bcom ldan 'dir byin lags// 'di la 'go bar mdzad du gsol// bdag gis bcom ldan 'dir bzung lags// bdag la 'go bar mdzad du gsol// zhes pas sngags kyi dbang bskur byin// gzhan don nus pa'i gtso chen gyis// dbang bskur don du gsol ba gdab// he ru ka dpal dbang bskur ba// 'gro ba skyob phyir gzi brjid can// ji ltar yon tan 'byung gnas sogs// de bzhin bdag la de gsol cig // dpa' bo chen po mi ldog pa'i// dbang bskur ba ni bdag la stsol// sems can kun gyi don gyi phyir// bdag ni rtag tu slob dpon 'gyur// de nas brtul zhugs sbyin pa ni// 'di de sangs rgyas thams cad de// he ru ka dpal phyag na bsnams// khyod kyis kyang ni rtag tu bcang // he ru ka dpal brtul zhugs brtan// oM sarba ta thA ga ta sid+d+hi badzra sa ma ya a d+hi pa ti s+t+waM e Sha s+t+waM d+ha ra yA mi hUM ha ha ha ha hi// rdo rje rje'i brtul zhugs so// kha T+wAM cang te'u pad snod sogs// dpa' bo chen pos blang bar bgyi// he ru ka yi phyag rgya 'di// phyi rol nang na yang dag gnas// spyod pa'i brtul zhugs so// g.yon pa'i phyag gis chos gos mtha'// brtul zhugs can gyis bzung ba dang // g.yas pas mi 'jigs sbyin par bya// slob ma lung ni bstan par bya// oM 'di ltar nga yis lung bstan te// rdo rje sems dpa' de bzhin gshegs// srid pa'i mtha' ni grub pa'i phyir// srid pa'i ngan 'gro kun nas bton// oM shrI he ru ka ke ti na maHsarba ta thA ga ta sid+d+hi sa ma ya s+t+waM/ b+hur b+hu ba swaH/ khyod ni 'khor lo gsum dbang phyug // sangs rgyas kun gyi rang bzhin nyid// he ru ka dpal zhes bya ba// de bzhin gshegs pas lung bstan to// deng nas brtsams te rdzogs sangs rgyas// rnal 'byor ma dang dpa' tshogs dang // shes rab thabs kyi bsnyems chen gyi// gar chen bde bas dga' ston gyis// gar ro// sgeg dang bcas pa'i phreng ba 'bar// sangs rgyas kun sogs rnal 'byor ma// des ni bral bar mi 'gyur te// phreng ba 'di ni rgyan yin no// phreng ba'o// lus can kun la dam chos kyi// khyod kyis glu ni blang bar bya// de nas rnal 'byor ma de dang // mchog tu bde ba myong bar 'gyur// glu'o// khyod kyis rgyal la dri phul la// tshul khrims ting 'dzin shes rab dang // rnam grol ye shes mthong ba yi// byang chub lus can rnams la bsgos// dri'o// rdzogs sangs rgyas la spos phul bas// brtul zhugs bzang pos legs tshim gyis// lus can bde gshegs cha lugs su// ye shes kyis ni tshim par 'gyur// spos so// chos kyi mar me legs sbar na// pad+ma gar dbang rang nyid 'gyur// sems can ma rig ldongs rnams la// ye shes sgron mes snang bar gyis// mar me'o// ji ltar mig mkhan rgyal po yis// 'jig rten rab rib bsal ba ltar// bu khyod kyi ni mi shes pa'i// rab rib rgyal pa rnams kyis bsal// oM badzra ne tra a pa ha ra paT laM hriH/ thur ma'o// chos rnams gzugs brnyan lta bu ste// gsal zhing dag la rnyog pa med// gzung du med cing brjod du med// rgyu dang las las kun tu byung // ngo bo nyid med gnas med par// de ltar chos 'di shes kyis la// sems can don ni mnyam med gyis// 'on kyang rnal 'byor ma sras skye// me long ngo // khyod ni the tshom dogs med par// yid gnyis med pa'i sems kyis ni// chos kyi dung ni bla med pa// dra med kun du dgang bar gyis// dung ngo // zhi dang rgyas dang dbang dang dgug // sdang bar bya dang gnas pa dang // bsad dang bskrad pa la sogs te// las de rnams ni grub par gyis// ral gri mig sman sa 'og dang // shing lha ma de bzhin ri lu ste// rnal 'byor ma yi dngos grub rnams// ci dga' bar ni sgrub par gyis// shes rab thabs dag rang bzhin gyis// yid bzhin nor bu ji bzhin du// skyo dub dogs pa ma byed par// de ni sems can don rnams kyis// byang chub snying po mthar thug par// ji lta ji ltar 'dul 'gyur ba// chos kyi 'khor lo bla na med// kun nas rab tu bskor bar gyis// dgu na zla 'bring po nas brtsams nas// yar ngo mar ngo'i tshes bcu la// 'bad pas dpa' bo chang sogs kyis// rdo rje lha mo rab tu mchod// gsang ba mchog gi dkyil 'khor du// mchog tu rab zhugs mthong bas na// de khyod sdig pa thams cad las// rnam grol bzang por 'gyur bar gnas// sangs rgyas kun gyis mnyam gsungs pa'i// rjes gnang mchog tu dbugs dbyung ba// dngos grub mtshan nyid sdom pa ni// 'di dag rtag tu bsrung bar gyis// slob ma dad pa'i stobs kyis ni// bla ma'i zhabs la phyag 'tshal nas// gtso bos ji ltar bka' stsal pa// de ltar bgyi zhes smra bar bya// dbang bskur rjes gnang thob pa yi// bya ba byas pas rab dgod cing // kun du dga' bar byed ba yi// 'jam pa'i tshig ni brjod par bya// deng dus bdag tshe 'bras bu yod// bdag gi gson pa 'bras bur bcas// de ring sangs rgyas rigs su skyes// sangs rgyas sras su da gyur to// rtog pa'i mtshon chen rab 'jigs pa// nyon mongs 'dam ni rgal dka' zhing // mnar med la sogs skye ba 'khrungs// mgon po khyod kyis bdag bsgral lo// bag chags thams cad spangs pa yi// byang chub dam pa bdag 'tshal ba// khyod zhabs lam gyi bka' drin gyis// rdzogs pa nyid du bdag gyur to// slob dpon dbang bskur yang dag rdzogs// bum pa las ni byung ba'o// gnyis pa gsang ba mchog yin te// gsum pa shes rab ye shes yin// bzhi pa de ltar yang de bzhin// dbang bskur 'di dag yang dag ldan// de ni dam tshig can zhes bya// bla ma'i ngag las rtogs pa'i phyir// mchog dbang gsum po gsal ma byas// rdzogs so// // de nas gzhan yang rab gnas kyi// cho ga pha rol son pa bshad// sngar bshad mtshan nyid ldan pa yi// slob dpon du ni rab tu brtag // lugs ma mngon par 'dus byas pa'i// sku gzugs la sogs pa rnams ni// rab gnas don du sa sbyang zhing // bla re rgyal mtshan ba dan rnams// brgyan cing sa ni yongs su gzung // sku gzugs sam ni glegs bam mam// bris sku yongs su rdzogs pa rnams// mdun rol du ni gnas par bya// dkyil 'khor 'khor lo nam mkhar gnas// nyer spyod lnga yis yang dag mchod// sa ma ya s+t+waM/ sa ma ya ho// lan gsum du ni brjod par bya// ji ltar rdzogs pa'i sangs rgyas kun// dga' ldan yang dag gzigs nas ni// lha mo sgyu 'phrul lhums zhugs ltar// de bzhin 'dir ni bzhugs su gsol// che ge zhes bya'i don du ni// byang chub sems ni yongs spel phyir// me tog la sogs 'di bzhes te// mgon po 'dir ni rtag bzhugs mdzod// tshig 'dis de bzhin gshegs pa rnams// lhag par gnas par byas nas ni// mkhas pa yis ni bstod byas na// yungs kar gyis ni bskor nas kyang // lan gsum du ni sbyang bar bya// 'dag chal gyis ni khrus kyang bya// dri zhim ldan pa'i mar gyis byug // slar yang bum pa so so yi// sku gzugs rnams ni khrus kyang bya// phyi nas nam mkhar gnas pa yi// dkyil 'khor 'khor lo bcom ldan 'das// lugs ma la sogs rab zhugs bya// yul chos la sogs ji bzhin du// las bcu yi ni bya ba bya// spyan ni dbye ba byas nas su// rdo rje'i spyan du byin gyis brlab// ji ltar mig mkhan rgyal po yis// 'jig rten ling thog bsal ba ltar// de bzhin rgyal ba rnams kyi spyan// sems can don du dbye bar bgyi// oM tsak+Shu tsak+Shu sa man+ta tsak+Shu bi sho d+ha ye swA hA// dngul gyi rna brus snyan phyi la// rdo rje'i snyan du byin gyis brlab// 'gro rnams chos kyis phongs pa la// rgyal bas chos kyi dung bus ltar// de bzhin sems can don gyi phyir// rgyal ba'i snyan ni dbye bar bya// oM di bya kar+Na ye swA hA// gser gyi rmang tses shangs phye la// rdo rje'i shangs su byin gyis brlab// zag bcas phung po dri spangs pa'i// 'gro ba sems can don gyi phyir// rnam par dag pa'i dri bskyed ltar// rgyal ba'i shangs ni dbye bar bya// oM d+yi bya g+h+ra Na ye swA hA// zhal thur gyis zhal phye la// rdo rje'i zhal du byin gyis brlab// chos kyi ro yi dga' ba yis// 'gro ba thams cad tshim mdzad pa// ro mchog brgya ldan zhal zas rnams// dbul phyir rgyal ba'i zhal dbye'o// oM di bya mu kha ye swA hA/ tshems shing gis tshems phyis la// rgyal ba'i tshems dkar bzhi bcu la// mi gtsang rdul gyis ma gos te// bkur sti rin chen ljon shing gis// rgyal ba'i tshems ni dbyi bar bya// ras kyis sku phyis la// rgyal bas nyes pa'i skyon spangs kyang // sems can nyes pa sbyang slad du// ras dkar gtsang ma'i pho ldi yis// rgyal ba rnams kyi sku phyi'o// oM kA ya bi sho d+ha ne swA hA/ rab byung yin na gser gyi slu gris dbu skra bzhar la// ji ltar rang byung mchod rten du// rgyal bas khyim pa'i rtags spangs ltar// 'gro ba sems can don gyi phyir// khyim pa'i rtags ni spang bar bya// 'khor los sgyur ba'i cha byad yin// rgyal ba'i dbu skra lcang lo la// dug gsum dri mas ma gos te// bkur sti dung gi so mangs kyis// rgyal ba'i dbu skra bshad par bya// byang chub sems dpa' 'khor ba na gnas pa rnams la mkho ba'i yo byad rnams phul la/ 'gro ba sems can kun la phan pa'i phyir// rig pa'i gnas lnga dag la bslab bya zhes// ji ltar thugs dam rgya cher bzhes pa ltar// mkho ba'i yo byad rnams ni dbul bar bya// oM bod+hi sa twa u pa yu ka sa pa ri wA ra ye swA hA// de nas rdzas kyi mchod pa'am// 'dod yon lnga yi mchod pa las// spyan la sogs pa'i skye mched la// ci rigs par ni mchod par bya// de nas mnga' che ba'i rdzas dbul te// rin chen bdun dang bkra shis brgyad// sman lnga la sogs mkho ba'i rdzas// rdo rings glegs thag la sogs dbul// rin chen mnga' dbul 'dir mi brjod// bkra shis brgyad kyi mnga' dbul ba// ji ltar sngon gyi sangs rgyas la// bkra shis dbal be'u g.yung drung 'khyil// dge ba'i don du mnga' ba ltar// bdag gis dpal be'u dbul bar bgyi// ji ltar sngon gyi sangs rgyas la// gser gyi 'khor lo mu khyud can// tshangs pa chen pos phul ba ltar// de bzhin bdag gis dbul bar bgyi// ji ltar sngon gyi sangs rgyas la// gdugs dkar gser gyi yu ba can// phul ba de bzhin bdag dbul gyis// ci bde bar ni bzhes su gsol// ji ltar sngon gyi sangs rgyas la// nyon mongs bdud las rgyal ba yi// chos kyi rgyal mtshan phul ba ltar// de bzhin bdag gis dbul bar bgyi// ji ltar sngon gyi sangs rgyas la// re ba thams cad rdzogs mdzad pa'i// bum pa bzang po phul ba ltar// bdag gis ci bzhin dbul bar bgyi// ci bde bar ni bzhes su gsol// ji ltar sngon gyi sangs rgyas la// 'dam gyi skyon gyis ma gos pa'i// pad+ma dkar po phul ba ltar// de bzhin bdag gis dbul bar bgyi// ci bde bar ni bzhes su gsol// ji ltar sngon gyi sangs rgyas la// snyan pa phyogs bcur sgrogs pa yi// bud dung g.yas 'khyil phul ba ltar// de bzhin bdag gis dbul bar bgyi// ci bde bar ni bzhes su gsol// ji ltar sngon gyi sangs rgyas la// na bza' gser gyi ngang ris can// phul ba de bzhin bdag dbul gyis// ci bde bar ni bzhes su gsol// de las gzhan pa'i mnga' dbul ba ni/ bde gshegs rnams la 'bru phul bas// zas kyi 'byor ba ldan pa dang // dge ba'i lo tog rgyas gyur cig // rin chen sna lnga phul ba yis// bdag dang 'gro ba thams cad kyi// dbul ba'i sdug bsngal zhi ba dang // longs spyod phun sum tshogs gyur cig // bde gshegs rnams la sman phul bas// nyon mongs brgyad khri bzhi stong gi / nad kyi sdug bsngal byang gyur nas// thugs rje'i sman gyis gdul gyur cig // snying po rnam pa lnga phul bas// bdag dang 'gro ba thams cad kyis// ye shes rnam pa lnga rtogs te// yang dag snying po ldan gyur cig // de nas gur gum la sogs chus// dri bsgo'i phyir na bkru bar bya// mchod rten glegs bam la sogs pa// dbang po skye mched med pa'i phyir// spyan dbye la sogs bya mi dgos// sku phyi ba dang khrus bya ste// rdo rings them skas srog shing dang // 'khor lo char khab rgyal mtshan dang // gdugs la sogs pa'i yo byad rnams// mchod rten rnams la dbul bar bya// gsung gi rten du gnas gyur na// glegs shing phul la/ chos dbyings nam mkha' lta bur dag pa la// sdom dang mi sdom mtshan ma gnyis med kyang // nyi zla lta bu'i glegs shing 'di phul bas// dbyings dang ye shes gnyis med 'brel bar shog // glegs thag phul la/ chos dbyings 'gyur med rdo rje'i rang bzhin la// bcings dang ma bcings mtshan ma gnyis med kyang // rin chen sna lnga'i glegs thag 'di phul bas// 'gro ba'i don la rgya lag phyed par shog // na bza' phul la/ rin chen 'byung gnas dam chos bdud rtsi la// rin chen sna tshogs rin chen rgyan spras pa'i// rin chen brgyan pa'i na bza' 'di gsol bas// chu la sogs pa'i bar chad med par shog // de ltar mnga' dbul byas nas kyang // sbyin sreg las kyis rdzogs par bya// lha kun zhal ni me yin pas// mkhas pas rab tu gnas par bya// rab gnas yang dag rdzogs dus su// bstod dang bkra shis brjod bya zhing // bro dang gar sogs sil snyan sgra// ji ltar snyed pa rab tu brjod// lha mo rnams kyi dam tshig tshad ma dang // des bshad gsung ni tshad mar gyur pa ste// bden pa des na lha mo rnams kyis 'dir// rjes su gzung ba'i rgyur ni 'gyur bar shog // tsA ru bza' bar ldan pa dang // cho gar yang dag ldan pa yis// rnal 'byor ma rnams legs 'dus te// tshogs kyi 'khor lo chen po bskor// 'byung po rnams la gtor ma sbyin// ston mo dang ni yon dbul bas// skye bo tshim zhing rgyas par bya// lha yi 'jig rten skyong la sogs// gang tshe rtag tu gnas gyur pa// mchod dang mchod bya mnyam ldan par// de tshe da lta yang dag gzhug // nga yis rab tu gnas pa yis// gtsug lag khang la sogs pa yi// ji srid gnas pa de srid du// bsrung zhing khyed kyis legs par skyongs// brjod nas bzod par gsol bya ste// gang yang bdag blo gti mug pas// legs spyad 'di la nyes gyur gang // 'di kun bya ba gang nyes pa// 'di ni khyed la bzod par gsol// khyed kyis sems can don kun mdzad// rjes su mthun pa'i dngos grub stsol// sangs rgyas yul du gshegs 'tshal te// slar yang 'byon par mdzad du gsol// brjod nas ye shes lha rnams gshegs// dam tshig bsdus nas shes rab thabs// cho ga gnyis kyis rab bsrungs te// slob dpon slob ma legs par gnas// dbang bskur rab gnas rdzogs nas su// ston mo dang ni yon yang dbul// skye bo tshim zhing rgyas par bya// dmangs rigs stong phrag gnyis dag kyang // bram ze gtsang ma gcig dang 'dra// bram ze stong phrag gnyis dang ni// dge slong gcig la rab tu sbyar// dge slong stong phrag gnyis dang ni// rdul med pa ni gcig dang sbyar// rdul med stong phrag gnyis dang ni// ye shes ldan pa gcig dang sbyar// ye shes ldan pa stong phrag gnyis// slob dpon gcig dang mnyam par bshad// de nas bla ma dag la yon// de bzhin gshegs pas gsungs pa dbul// gser ni brgya stong dbul ba dang // rin chen rnam pa sna tshogs dang // ras ni zung 'gyur brgya nyid dang // glang po rta dang yul 'khor dang // rna rgyan dang ni gdu bu dang // mgul rgyan sor gdub dam pa dang // gser las byas pa'i mchod phyir thogs// chung ma bzang dang bu mo nyid// bran pho bran mo sring mo rnams// deng nas brtsams te bran du ni// de la bdag ni dbul lags zhes// blo ldan kun nas dang ba yis// bdag nyid kyang ni dbul bar bya// de nas de la mkha' 'gro ma// rnal 'byor ma rnams mnyes par 'gyur// tshon la sogs pa'i dngos po kun// nang par tho rangs bsdu bar bya// bsdus nas gser kyi bum par ni// bcug nas chu bo chen por dor// bum pa thams cad bsdus nas ni// sngon bzhin du ni dga' ston bya// de nas bdud rtsi lnga sogs ni// sbyar bas sa ni byug par bya// slob dpon chen po lU yi pa'i// mngon rtogs tshad mar rab gzung ba'i// lam de'i dkyil 'khor cho ga ni// lung la dad pas rab tu blangs// dpal ldan 'khor lo sdom pa yi// dkyil 'khor cho ga mdor bsdus pa// byas pa'i dge ba gang thob pa// 'gro kun rdo rje 'dzin gyur cig // dpal 'khor lo sdom pa'i dkyil 'khor gyi cho ga lag tu blang ba'i rim pa pradz+nyA rak+Shi tas mdzad pa gsal ba rdzogs so// 