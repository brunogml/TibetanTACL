@#// jo bo thugs rje chen po nad thams cad las rnam par rgyal ba gzi brjid kyi rgyal po la phyag 'tshal lo// 'jig rten gsum dbang rnam par rgyal// 'gro ba'i nad ni sna tshogs dang // de rgyu nye dang ring ba bstsal// ma lus pha rol phyin phyag 'tshal// blo ldan bdag gam gzhan gyi don// rtsol ba che la zhugs pa na// dgra dang gdon nyid dang las dang // de bzhin rkyen gzhan nad skyed byed// de la dpal ldan spyan ras gzigs// sdug bsngal can la thugs brtse bas// srung dang skyob dang sbeng rim bzhin// snying dbus spyi bo phyag mtshan bshad// rlung mkhris bad kan 'dus pa nyid// 'og ma'i rims drag sna tshogs rigs// mdze can dang ni skran dmu chu// thibs non la sogs kun nges skyob// sgrub po dang ldan byams yid brlan// pho brang mchog tu bltas pa de// khrus byas gos dkar bzang gyon la// tshangs pa'i gnas pas legs gnas bya// sna tshogs mchod mdzes dpag med dang // 'byung po rnams kyis don grub rdzas// stobs can dkar dmar mang dang ldan// bdug pa mchog gis bdag gus mchod// oM AHprI sarba byA d+hi pra ti pra ha na hUM phaT sbA hA/ bdag nyid 'dab skyes stong dbus su// ji skad 'byung ba'i rgyal ba nyid// 'od dpag med kyi snying por bcas// dkar gsal rnam par me g.yeng ba'o// de nas dad pa drag gdung bcas// 'gro la brtse dang gzhan ltos med// gcig tu rnam par nges yid kyis// skyabs gsol mgon po spyan drang bya// dpag med sprin tshogs mchod pa'i lhas// lha mchog mdun du bdar nas ni// ring bar thub chen 'khor mang bcas// brtse phyir steng gi mkhar bzhugs blta// me tog spos dang mar me dri bzang ro brgya'i bza' dang lhab lhub gos mang rgyan mchog dang // pi wang dung dang rnga chen gling bu dbyangs snyan 'tsher ba sna tshogs mchod pa'i lha mor bcas// ji ltar sangs rgyas kun du bzang sogs ji snyed mchod mdzad bdag gi'ang zab cing rgya che sprul// de rjes gzhan yang bstod dbyangs kun brjod mi bzad yid kyi nongs pa ma lus yang dag bshags// de nas dad pa mang ldan dang // skye dgu rnams la snying brtse bas// yid bzhin nor la nyer mkho bzhin// sna tshogs nad las bsrung gsol bya// bdag gi lus dang lhag bsam nyid// drang srong gi ni thugs rje dang // smon lam stobs kyis mdzad pa yi// byin rlabs bdud rtsi'i rgyun 'bab gyur// rnga yab dkar brgya ser bu'i ngad bskyod brtan par mi nus g.yo bar byed// mtsho chen gting zab drag po rdzis 'khrug lha dbang thugs kyang btsun mos bzhu// tsha bsil zer can nyi zla 'bar ba'ang rta bdun rlung g.yos gnas gcig min// de bzhin nyid thugs rnyog med zhi ba'ang gdul bya'i don mthong rnam pa kun du mi bzad 'gyur// de tshe dbang phyug thugs dkyil du// bdag gi lha mos bde bsnun pas// thugs rje'i thugs bskyod byin rlabs rgyun// bdud rtsi'i rgyun ltar dkar phreng dbab// g.yas phyag ming med rtse nas su// zla ba kha ba kun+da dung // pad+ma dkar mdog las lhag pa// yul dus rnam kun bar ma chad// rgyun bzang spyi gtsug rtsa mchog nas brgyud nas// snying dkyil lha mchog nyid sku gang byas la// ches lhag zer kun lus kun rgyas gyur dang // de las 'od phyung 'dom gang dkyil 'khor bskor// gang tshe gnyid log 'du byed g.yengs gyur na// g.yon phyag nyid kyi pad+mo bdag 'byin la// de dbus bdag bzhugs 'dab stong ldan// slar zum spyi bo'i phrag nas bdud rtsi blang // dpal spyan ras gzigs kyis nad bsrung ba'i cho ga rdzogs so// 