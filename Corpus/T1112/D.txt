rgya gar skad du/ ka kha s+ya do ha nA ma/ bod skad du/ ka kha'i do ha zhes bya ba/ bcom ldan 'das dpal he ru ka la phyag 'tshal lo// ka ni yum gyi pad+ma'i nang du gnas pa 'di yin te// lus ni rnam par bcings shing bdud rtsi 'dzag // mgul nas 'khyud pa'i DoM bi gzhon nu ma// ga bur 'dzag cing 'di ni dpyid ka'i yal ga yin// kha ni nam mkha' gnas par dpral ba'i stong pa ste// dge dang mi dges ma gos gcer bu la// za zhing 'thung yang mya ngan 'das la gnas// rnal 'byor gcer bu bzung nas shin du dga'// nam mkha' dag ni khyab cing brtan par gyur pa'o// ga ni nam mkha' 'jo zhing 'jo zhing 'thung bar byed// gang gA ya mu na ni gnyis ni legs par chings// srid la brten te 'gro 'ong 'chad par 'gyur// g+ha ni dril bu'i sgra yis dpal ldan he ru ka ni mnyes// bdag med ma yis mgul nas yang dang yang du 'khyud// rnal 'byor ma yis rlung rnams yang nas yang du 'pho// khyim bdag mo ni gnyug ma'i yid kyi ngang la 'pho// nga ni gnyug ma'i rang bzhin rang bzhin gyis ni stong // gnyug ma'i khyim bdag mo la dge dang mi dge mi 'phro zhing // rgyun du rnal 'byor pa ni bde bar byed nus na// nub mo'i mun pa chad nas 'od gsal stong par 'gyur// tsa ni dga' ba bzhi ni 'di dang yang dag ldan// kye ho mtha' bzhi dang ni bral ba'i sems bzung cig // skad cig bzhi ni yang dag bla ma'i gsung las go bar gyis// thig le bzhi ni rmongs pa'i bag chags kyis ni mi shes so// tsha ni dbang po spongs la dag pa'i rang bzhin gyis// 'dod yon dang ni dngos dang dngos med spongs// cal col gtam rnams dor cig 'di rnams kyis// ro 'di thong la nam mkha' la ni longs spyod gyis// dza ni skye dang rga dang 'chi ba med pa'i nam mkha' yin// gang dang gang du bltas kyang de dang de ru nam mkha'o// ji ltar gnas pa de ltar de ni de nyid do// ji ltar mthong ba de ltar de ni don dam mo// dz+ha ni me tog mang po'i sa bon ji ltar bsten pa dang // de ltar sna tshogs kyis ni phung po 'grub pa yin// sna yis sbrang rtsi dang ni mar gnyis 'thung nus na// yun rings dus dag 'tsho ba la ni the tshom med// skabs 'dir nya yig gis drangs pa'i tshigs bcad gcig med pa 'di 'grel par yang nya ni nga dang mtshungs so zhes pa tsam las ma byung ngo // Ta ni kye ho yang dag bla ma'i gsung gi thig le phab// sa gzhi 'gul bas nam mkha' las ni thig le 'dzag // lam log cal col ma byed kye ho rnal 'byor pa// khyod kyis cal col gyis ni lhan skyes mi rtogs so// Tha Tha'i sgras ni sngags rnams brjod pa dang // Tha yi yi ge blangs nas gnas thob 'gyur// tshul bzhin long na ting nge 'dzin ni 'pho bar 'gyur// yang dag bla mas nam mkha' go bas byang chub yin// Da ni sngags rnams brjod cing DoM bi long // gtum mos bsregs shing chu rnams 'dzag par 'gyur// Da ma ru ni a na ha yi skad du grags// Da ma ru de bzung bas rnal 'byor ma sgra yin// D+ha ni ril ba pho bas rnam pa gcig tu khyab par gyur// sems ni 'pho bas lhan cig skyes pa'i mchog tu 'gyur// dbang po lnga yang 'pho zhing lhan skyes der zhugs so// gab pa'i khyim bdag mo ni dngos po cir mi mthong // Na ni gnyug ma'i rang bzhin rang bzhin gyis ni stong // gnyug ma'i yid ni go na dge dang mi dge mi 'gos shing // gnyug ma'i khyim bdag mo ni lhan cig skyes pas bdas par 'gyur// rgyun du bsten na skye shi dang ni 'ching bar 'gyur ba med// ta ni sku gsum gzhung gsum brtan nas shes par gyis// yi ge gsum ni sa ra ha yi tshig la brten te bsgoms// sems ni mnyam pa nyid kyi bsam gtan gyis// de nyid blta zhing bshad pas ci zhig bya// tha ni nam mkha'i zla ba can ni brtan par gyis// gnas rnams bor na legs pa'i lus su ji ltar 'gyur// gnas su brtan par byas na rlung gis skems par 'gyur// brtan por gnas par gyur na tshe 'di 'phel bar 'gyur// da ni sa ra ha yi tshig gis thams cad bsregs dang 'chi med 'gyur// 'o ma gnyis kyis bde mchog de la khrus gyis shig // thig le gnyis ni shes na dag pa'i rang bzhin yin// sdug bsngal gdug pa can ni dngos dang dngos med med// d+ha ni d+ha yi rang bzhin bkru bshal byed cing gnas// bkru bshal byed kyang mi mthong nang du zhugs nas song // khrus mkhan mo ni sa ra ha yi tshig gis long // g.yo sgyu'i sbyor ba nam mkha'i rang bzhin du ni gyis// na ni sna tshogs tshul gyis legs par gcig tu 'pho// 'jig rten pa rnams ma go bas na sna tshogs smra// gang phyir 'jigs pa med pa de phyir sho gam 'jal// srid min mya ngan 'das min gzhan yang med pa yin// pa ni bdud rtsi lnga ni sna ru blugs par bya// pad+ma rdo rje sbyar zhing sbyar zhing mnyam nyid 'grub// me tog pad+ma'i rdo rje gdan ni mchod par gyis// pad+ma'i de nyid mi shes bde chen rgyal po min// pha ni spro zhing bsdu ba'i sems 'di nam mkha' lta bu yin// spro ba mi mthong yang ni nam mkha' lta bur 'dod// phaT kyi sgra dang hUM gi sgra ni ji ltar 'phro// 'di ltar dpag bsam ljon shing sdong po bzhin du 'phro// ba ni nags kyi tshangs pa'i me tog kha zum bye ba'i rdzing rnams 'dzin// theg cing yid 'ong 'dod pa'i 'bras bu dpyid ka'i yal ga bzhin// dbang du bsdu zhing legs par gar ni nan tan byed// 'gro 'dug byed pa'i rnal 'byor ma ni rang gi lus la bslangs// b+ha ni b+ha ga nyid ni b+ha ga'i rang bzhin stong par gnas// de ni dge dang mi dge med par mda' bsnun nga yis smras// bla ma'i gsung gis 'dod yon lnga la zo// 'khrul par ma byed sems nyid 'di ni nam mkha' yin// ma ni nan tan gyis ni yang dang yang du chang 'dzag cing // dpal ldan bla ma bsten pas rtsa ba go bar gyis// gal te rtsa ba'i sems dang blo gnyis gcig tu byed nus na// sems ni shi zhing chad par gyur pas rang bzhin gcig yin no// ya ni gang tshe nA da dang ni thig le 'dir smras na// rnal 'byor ma yi sgra yis de tshe lhan cig skyes par rtogs// ji ltar rang dgar gnas pa de bzhin du ni brten// skye shi gnyis kyis 'jigs pa med pa thob par 'gyur// ra ni nyi ma zla ba'i thig le nam mkha' bzhin du shi ba med// nyi mas gang na bde ba chen po'i tshul ni shin du mdzes// ra sa nA ni thig le thig le phob// nyin dang mtshan du gnyug ma'i yid kyi ngang du sod// la ni kye ho rlung gi khyim bdag mo de khyim nang long // nA da thig le long cig chos ni zag med nyid yin no// la la nA dang bcas dang ra sa a wa d+hU tI'i rtsa nang nas// thig le 'dzag pa de nyid shin tu ngo mtshar phyir ni 'thung // wa ni chu yi mchog ni rol pas 'thung cig kye// rdo rje rnal 'byor ma ni rol pas 'phro// gang tshe dpal mo rnal 'byor ma ni lhan cig skyes pas mnyes// de yi tshe na Da ma ru ni a na ha yi skad du grags// sha ni rang bzhin gyis ni lhun grub a na ha yi sgas// shig le 'dzag pa gang zhig rnal 'byor ma yi mgon// sa ra ha yi tshig gis gsil ba'i sgrar ni bya// nam mkha' 'jo zhing 'jo zhing thig le phob la 'thung // Sha ni gang tshe lhan cig skyes pa'i mchog gis mnyes// de tshe rang dang gzhan gyi bag chags 'gags// mnyam dang mi mnyam rnal 'byor ma 'di grub par the tshom med// kye ho mda' bsnun nga ni 'di la the tshom med ces smra// sa ni dngos po 'di kun dngos po med par mnyam// stong pa snying rje 'khrul pas ma spangs shig // lhan cig skyes pa'i dga' bas rtag tu mnyes// lhan skyes mchog 'di gang gis kyang ni 'ching mi nus// ha ni kye ho bzhad pa'am skye ba sna tshogs kyis ni tshim// kye ho rmongs pa 'phrog cing bkang yang dga' ba med// gang tshe lus la dbang phyug mdog med chings shig dang // rol pas de tshe bla med legs par 'grub par 'gyur// k+Sha ni yul du lhung na byang chub sems ni chud zos 'gyur// k+Sha k+Sha'i sgras ni rgya mtsho dag kyang skems nus na// 'di ni rtsub mo'i bdar bzhin ting 'dzin rnon pos dga' bar 'gyur// kye ho gcer bur thams cad slu bar nges par the tshom med// ka kha do ha zhes bya ba rnal 'byor gyi dbang phyug chen po dpal bram ze chen po sa ra ha'i zhal snga nas gsungs pa rdzogs so// // yul ko sa lar sku 'khrungs pa'i bla ma rnal 'byor pa chen po bai ro tsa na badzra'i zhal snga nas rang 'gyur du gsungs pa'o// 