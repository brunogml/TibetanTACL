@#// 'phags pa thugs rje chen po dang ldan pa la phyag 'tshal lo// gsum la skyabs song sems bskyed ldan// 'gro la phan 'dod bdag dul ba'i// skyes bu dam pa bsam gtan gyi// khang bur zhugs la rmi lam bsgom// btsun pa spyan ras gzigs kyi sku// btso ma gser gyi mdog ldan pa// zhal gcig phyag bzhi g.yas dang po// 'jigs skyob de bzhin g.yon du ni// pad+ma dmar po gnyis pa gnyis// ting 'dzin mchog gi phyag rgya'o// thugs kyi pad+mo kha zum pa'i// dbus su sems dngos hrIHbsam bya// 'di 'dra'i 'phags pa nyid du bdag // skad cig tsam gyis bsgoms nas ni// dge dang brtse dang dad pa yis// rnal 'byor rgyal po gnyid log bya// gang tshe gnyid du nye ba na// hrIHyang thig le gnyis la bsdu// rim gyis thig le 'og ma yang // de bzhin thig le gong ma la'o// de las sna tshogs snang ba kun// rang gi lus la bsdus nas de// pad dbus thig le nyag gcig la// chu la chu bzhin ji bzhin bzhag // sems ni dri med zung 'jug bdag // dngos med dngos bral rnam par dag // 'od gsal chen po nyid la nyid// mngon sum mi g.yo brtan par gzung // tshul 'di rang bzhin mkha' 'dra ste// rnam pa thig le bde ba che// ngo bo kun du ma 'gags pa'o// sbyangs sdom can gyi chos gcig bzhed// de ltar rgyu 'dra chos kyi rang bzhin med// gzhan la ma rig bdag nyid snying dkyil brtan par gnas// rgyal ba rnams kyi gshegs shul gcig yin ma nor ba// bsgoms na de rjes rmi lam nyid du'ang de mthong 'gyur// gal te sgrib tshogs bud shing tshang tshing gis bsgribs pas// yang dag ji bzhin de tshe mngon du ma gyur na'ang // rnal 'byor rgyal pos re ba chad par mi bya ste// goms pa cung zad gcig tu brtson 'grus g.yel mi bya// mdun gyi mkha' la sangs rgyas byang chub sems dpa' dang // nyan thos rang rgyal lha yi tshogs kyis yongs bskor ba'i// rgyal ba'i dkyil 'khor sprin gyi phung po ltar mthong 'gyur// de tshe de nas ring po mi thogs 'od gsal 'thob// rnam dag 'khor lo pad+mo 'dam nas skyes pa bzhin// gnyid kyis myos 'gyur ma rig gis bslad blo gros 'di// rang gis rang dben mkha' la nyi ltar spros bral du// rtsol ba med nyid rang dbang mngon sum 'char bar byed// rmi lam skyes bus rmi lam gyi// grong du dga' dang mya ngan la// bzung ba rlom sems can yin la// de tshe de yis shes par 'gyur// me long gzugs brnyan gsal ba ni// yod dang med dang gnyi ga dang // gnyis pa ma yin brjod min pa// de tshe yid ches mthong bar 'gyur// nam mkha'i ngos la dbang po'i gzhu// de bzhin ser sprin 'brug sgra can// thog mar skyes dang 'gag mi dmigs// 'od gsal la gnas skyes bus shes// ji ltar smig rgyu'i rgyun 'bab pa// shar sogs nas ni gang zhig nas// ma 'ongs gar yang mi 'gro ba// rmi lam mthong ba de yis shes// dril bu dang ni pi wang sgra// brag ca la sogs 'du byed ni// rnam par thar pa gsum gyi sgos// zab mo rnam par dben pa yang // snang dang mun pa thibs po dang // 'od gsal bye brag med gyur pa// shin tu sbyangs pa'i gser bzhin du// dri bral rnam par dag pa rmad// ji srid 'dzin pa mang po la// zad dang mi skye bsre ba yin// ro gcig nyid du sbyor shes pa// rmi lam las gzhan rnal 'byor rmi// de ni sad pa nyid na'ang // yid kyi dbang po tshim pa dang // 'dod pa'i srid pa las blo ldog // chos 'di brjod pa tsam rtogs so// de ltar gzung dang 'dzin pa yi// dri ma dri ma bral ba dang // bral ba rang bzhin med pa yang // yid kyis mngon par 'du mi byed// 'phags pa'i mig ces bshad pa ste// spyan ras gzigs kyi mthu yis so// rmi lam dri ma med pa'i bsgom pa rdzogs so// 