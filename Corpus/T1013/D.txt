@##// rgya gar skad du/ pra t+ya sa mut+pa da s+ya nA ma rak+Sha/ bod skad du/ rten cing 'brel par 'byung ba'i srung ba zhes bya ba/ dpal phyag na rdo rje la phyag 'tshal lo// bde gshegs mthu dang sems can las// bsam gyis mi khyab par bshad pas// de bzhin rten 'brel nus pa'i mthu// bsam gyis mi khyab pa yin pas// gnod byed rnams kyi dgrar gyur pa// mdor bsdus bdag gis bshad par bya// srung byed rnam rgyal a ru ra// bcangs sam lus la brten pa yis// mar me'i snang bas mun sel ltar// phyogs su gnas par mi nus so// don kun grub byed nor bu dang // de bzhin tshe bsring nor bu dang // in+d+ra nI la sbur long dang // rin chen nor bu sna tshogs nor// gang zhig lus la 'chang byed pa// nor bu'i mthu ni bsam mi khyab// nyi ma shar sar grib mi gnas// de bzhin gdon de mi gnas so// bde gshegs dgra bcom byang chub sems// de bzhin rnal 'byor pa yi gdung // mchod cing bcangs pa tsam gyis ni// zhe sdang zhi nas mchod byed 'gyur// lnga brgya stong du lon pa yi// rmang gi sa'am thab kyis// sngags btab bskus pa tsam gyis ni// dpag tshad bye ba brgya ru 'bros// dug dgra'i mkhris pa ma rul ba// man ngag gis ni brten byas na// klu yi rgyal po 'jog po yis// bzung ba yang ni gtong bar 'gyur// gser chu dngul chu mu zi yi// bcud len la sogs sbyor bas ni// gdon de nye bar mi 'gyur ro// 'di la ma dad rigs ma yin// 'bras bu gsum dang b+h+r-i ng+ga ra// sbrang rtsi mar dang ldan pa dang // sna tshogs pa yi sman rnams kyi// nus pa brjod kyis mi lang bas// rtag tu goms par byas pas ni// gdon de bzlog par 'gyur ba yin// ga pur la sogs bdud rtsi lnga// rgyun du lus la bsten pa yis// gdon de phyogs su mi nye'o// 'di yi nus pa bsam mi khyab// ga pur dzA ti tsan+dan dang // gla rtsi gur gum dri lnga ni// rtag tu lus la brten pa yis// tshor ba tsam gyis bye bar 'bros// gu gul la sogs sbyar ba'i spos// bcangs sam bdugs pa tsam gyis ni// klad pa 'gas shing 'thoms gyur pas// skad cig tsam yang mi gnas so// gsum lnga bdun dgu lon pa yi// shin tu skyur ba'i sbyor ba yis// me yi phung po'i rtse mo la// sbrang bu la sogs mi gnas ltar// shin tu 'jigs pas 'bros par 'gyur// sbyor ba 'di ni bsngags pa yin// dgu gsum nyi shu lnga bcu gcig // brgya la sogs pa lon pa yin// rtsi mar gyi ni 'khru sman bzhin// mod la de ni 'byung 'gyur ro// zla ba'i shel las chu 'byung dang // nyi ma'i shel las me 'byung ba// mi rigs par ni smra min pas// de bzhin sna tshogs rten 'brel mthu// med pa ru ni mi smra'o// mthu ni mngon du 'byung bas na// ma dad pa ni rigs med pas// de la yid ches brtan par bzung // rten 'brel sbyor ba bcu gnyis la// dad pas bla ma mnyes byas te// man ngag rim pa blang bar bya// mnyes pa yis ni gzhan du min// rten 'brel nus pa brjod mi lang // rang nyid kyis mthong 'ga' tsam smras// 'di la dge rtsa ci yod pas// gdug pa rnams ni srung byed shog // rten cing 'brel par 'byung ba'i srung ba zhes bya ba/ nam gru'i rigs las byung ba/ dngos grub brnyes pa dzA ba ri'i zhal snga nas mdzad pa rdzogs so// // paN+Di ta de ba pUr+Na ma ti dang / lo tsA ba she'u badzra de ba'i 'gyur// 