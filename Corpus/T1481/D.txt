@##// mi 'khrugs pa'i sgrub thabs bzhugs// @##// bcom ldan 'das mi bskyod pa la phyag 'tshal lo// sgrub po dam tshig ldan pa yis// dgon pa'am grong mtha' la sogs par// khrus byas gtsang mar byas pa yis// las byas bde ba'i stan la 'dug // rang lhar gsal ba'i thugs ka ru// pad+ma zla ba'i steng du hUM// de las 'od zer 'phros pa yis// bla ma dang ni mi bskyod pa// spyan drangs mdun du bzhugs pa la// bdun po rnam par dag pa bya// tshad med bzhi dang ldan par ni// chos rnams thams cad dngos med par// sems kyis bsgom par byas nas ni// a las zla ba'i dkyil 'khor bsam// rang gi sa bon de dbus su// bsams nas dam tshig phyag rgya bca'// de nas rang gi sa bon dang // phyag mtshan phyag rgya de byin brlab// de rnams gyur pas mi 'khrugs pa// zhal gcig phyag gnyis sku mdog sngo// g.yon pa pad gzhag rdo rje dang // g.yas pas sa gnon tshul can bsgom// ltag 'og rim pa ji bzhin du// sangs rgyas rnams kyis dbang bskur ro// rang nyid rang lhar bsgoms la ni// mi 'khrugs mdun nam spyi bor bsam // rang lus mi 'khrugs bsgoms la bstim// thugs kar pad zla'i hUM las ni// dbus su mi bskyod pa nyid bsgom // phyogs bzhir sangs rgyas bzhi bsgom bya// mchod dang bstod dang bzlas pa bya// sgra dang sems dang gzhi la gzhol// yan lag bzhi dang dmigs pa gsum// gzhan dang rang don bsnyon pa ni// grangs dang sus dang mtshan ma'o// dngos grub bzlas pa'i rim pa ni// ngag dang shib bu rdo rje bzlas// yid de brjod dang bcas pa bzhi// me dang sgra dang sgra mthar gsum// thun gsum dag tu bzlas par bya// gnyis ni mchod bstod gtor ma sbyin// de ltar thun gsum sbyor ba yis// bsnyen pa sngon du rab song bas// gang 'dod dngos grub bsgrub pa'i phyir// de ni las la sbyar bar bya// pad+mo'i 'od la char chu yis// kha zum 'od kyis 'byed pa'am// nyi ma me shel mi 'byung bzhin// mi yi lus la dngos grub ster// bdag gi dge ba'i las rnams 'di dag gis// 'jig rten du ni myur ru sangs rgyas shog // 'gro la phan phyir chos rnams ston byed cing // sems can sdug bsngal gzir las sgrol bar shog // bcom ldan 'das mi 'khrugs pa'i sgrub pa'i thabs rdzogs so// 