rgya gar skad du/ rat+na tsakra a b+hi She ka u pa de sha kra ma/ bod skad du/ rin po che 'khor lo'i dbang gi man ngag gi rim pa/ dpal kun du bzang po la phyag 'tshal lo// rnal 'byor dbang phyug bde chen po// dkyil 'khor sgyu ma la gnas shing // dang po gnyis gsum bzhi pa yi// man ngag rdzogs la phyag 'tshal 'dud// mthong ba'i chos las rab non// dbang dang man ngag 'brel bcas pa'i// rgyud rnams kun la rab 'jug pa// in+d+ra b+hU ti bdag gis bshad// thabs dang shes rab la sogs rgyud// phyi nang sbas dang mthar thug pa'i// dbang gi rim pa ngo bo ru// rdo rje bdag pos yang dag bshad// de bas rgyud kun dbang yin pas// man ngag can gyis shes par bya// rgyud kyi tshig la rab goms shing // smra ba'i tshig lam rmongs kyang // dbang dang man ngag ma thob pa// de dag ngal ba don med yin// dbang dang man ngag 'dod pa yis// rang srog lus dang rdzas rnams kyis// bla ma slob dpon mnyes byas la// thabs la mkhas pas 'dod pa blang // man ngag thob pa'i skyes bus kyang // srog lus gtang bar phangs pa ltar// man ngag dam pa de bas phangs// de bas btsal thabs mkhas par bya// bla ma'i drin lan mi shes shing // man ngag phyal bar spel ba dang // thos nas mi mos mi sgom na// mthong ba'i chos la dmyal tshogs 'tshed// bla ma'i drin lan mi brjed cing // man ngag btsal ba'i thabs mkhas pa// mos shing bsam gtan mchog gzhol ba// rgyal sras kun gyi nang na mchog // dbang bskur rim pa yang dag pa'i// gnas dang dus dang slob dpon dang // slob ma dang ni gleng gzhi dang // dkyil 'khor dag dang der 'jug rim// dbang bskur rim dang rnam grangs dang // bskur ba'i gnas dang thabs dag dang // sgrib byang tshad dang sa non dang // de 'brel man ngag rim pa dang // rtags dag dang ni brda dag dang // rdzas dag dang yang dgos pa'i don// nus pa'i tshad dang 'bras bu ste// rnam pa nyi shus mngon par brjod// de dag kun gyi mtshan nyid dang // bum pa'i dbang dang gsang ba'i dbang // gsum pa shes rab ye shes dbang // de ltar de bzhin yang bzhis bshad// rgyud rnams kun gyi tshig don rnams// ma lus 'dir ni 'dus pa yin// dang por bum dbang gleng gzhi nas// yang dag brtsams te bdag gis bshad// kye ho shAkya seng ge la// bltams tshe klu rgyal dga' sogs pas// bum pa'i chu yis khrus byas dang // mngon par rdzogs par byang chub tshe// sa yi lha mos bum pa yang // bkra shis brjod nas phyag tu phul// 'khor los sgyur rgyal rgyud 'byung ba// spyi bor dbang bskur gleng gzhi yin// gnas ni ri sogs yul khams dang // sgrub khang gnas dang maN+Dal sa// bkra shis yid dga' rjes mthun par// so so'i rgyud las gsungs pa yin// dus ni bla mas gnang ba yin// slob ma dad pa yod pa dang // dam chos 'byung dang sgrub pa dang // dgos pa phun sum tshogs pa ste// rnam pa bzhir ni brjod pa yin// slob dpon yon tan kun ldan zhing // dbang dang dam tshig ldan pa dang // rkyen thub sa bon gzi brjid che// snying rjer ldan zhing slob la brtson// rigs can kun gyis bkur ba'i sa// dbang mchog bskur bar gsungs pa yin// slob ma dad par ldan pa dang // slob dang sgrub la dga' ba dang // rtsa ba'i sngags zlos byed pa dang // sngags rgyud dag la dga' sems dang // gzhan yang tshe phyi don 'don dang // gzhan yang glegs bam mchod rten sogs// zhal sros rig pa spyi dang ni// gzhan yang tshe 'phos ched du ste// rnam pa 'di dag rgyal bas gsungs// de re la yang gleng gzhi dag // rgyud rnams kun las rgyas par bstan// dkyil 'khor slob ma rab 'bring tha// ting 'dzin me tog rdul tshon rim// gzhan yang lugs 'bur bzo bris dang // glegs bam mchod rten bla ma sogs// de kun spyan sngar bum dbang ni// bskur du rung bar bde gshegs gsungs// de dag so so'i cho ga'i rim// so so'i rgyud las gsal bar bya// rdul tshon la sogs byed pa'i tshe// sa ni dag par bya ba dang // bgegs bsal ba dang gzung ba dang // bum pa'i sta gon bya ba dang // lha dang slob ma yo byad rnams// ji ltar sta gon bya ba dang // sngon du bsnyen pa'i rim pa dang // thig gdab pa yi cho ga dang // tshon rtsi dag ni dgye ba dang // rgyan rnams bkod de mchod pa dang // ye shes dbab dang mchod sogs dang // ji ltar grags pa'i tshogs bya// gang zag dang pos rang gis bri// gnyis pa gsum pas phab ste bri// bzhi pas yid kyis bya ba yin// lugs ma la sogs de bzhin no// yang na slob ma'i snod dang sbyar// yang na mos pa'i dbang du gsungs// der 'jug pa yi rim pa ni// ku sha so shing skud pa dang // dag pa'i chus reg gtsang byas pa'i// thun mong sdom gnas sems bskyed pa// sgor bkug me tog sbyin bya zhing // gdong g.yogs gsol btab spro bskyed de// kun byed chu yis gsal dag bya// snying la rdo rjer der gzhan bsgom// yol ba'i nang du drangs nas su// bskor ba phyag 'tshal gsol ba gdab// mna' yi dam tshig cho ga sbyin// thun mong bsrung ba'i dam tshig dbog // phyi yi dbab pa'i dam tshig gis// phyi rol rdo rje 'dzin pa dbab// phyi yi me tog phreng dor ro// phyi yi rang gi lha yang sbyin// lhung ba'i mtshan ma shes bya bsgom// sha mig dag 'gyur snga ltas su// ci mthong bri ba'i cho ga bya// de nas sha yi mig phye ste// gzugs brnyan dkyil 'khor bstan par bya// de kun rgyud nas rgyas par gsungs// dkyil 'khor mthong ba'i 'og tu ni// dbang gi maN+Dal gnas su bzhag // mgo la me tog phreng btags pa// lha'i dbang ste dang por bshad// chu dang dbu rgyan rdo rje dang // dril bu ming dang rnam pa lnga// slob ma rig pa'i dbang zhes bya// de nas seng ge'i khri steng du// rig byed slob dpon dbang sbyar bya// gong ma brtan par bya ba'i phyir// rdo rje dril bu brtul zhugs gnyis// phyag rgya dam tshig gsum pa yin// dbugs dbyung ba dang lung bstan pa// phyir mi ldog sogs rim pa yin// de kun bum pa'i dbang yin te// der yang bum khrus byed phyir ro// gzhan yang dbang gi rnam grangs ni// so so'i rgyud kyi rjes 'brangs te// ji skad gsungs pa de shes bya// bum pa'i dbang la rnam gsum ste// phyi dang nang dang sbas pa'o// spyi la thun mong khyad par te// thun mong phyi pa'i rgyud dang mtshungs// de mtshungs bum pa'i bcud nang du// mi 'chi bcu phyed dag dang ni// btung ba snum pos gang byas pa// khyad par bum pa zhes gsungs so// nang gi slob dpon bla ma'i sku// bum pa'i nang nas 'bab pa'i chus// slob ma'i spyir blugs sems skul byed// sbas pa'i bum pa bde chen gnas// stong phrag bdun cu'i rtsa lam nas// thugs ka'i ye shes sems dpa' la// lha yi chu yis khrus byas pa// sbas pa'i thabs kyis bum pa'o// phyag rgya ma yi bum pa nas// sems kyi chu dang mtshal chen sems// thabs kyi gsang ba'i nor bu la// dag pa'i chu yis khrus byed pa// sbas pa'i shes rab bum par bshad// de nas bum pa'i dbang la yang // dbang rnam bzhir ni nges gsungs te// bum pa'i bum pa thun mong ste// gsang dbang khyad par bum pa'o// shes rab ye shes sbas pa gnyis// de ltar rnam gsum bum pa yang // yod med mtha' las yang dag grol// bum pa'i dbang ni bzhi pa yin// de'i gnas spyi bor bum brtan bya// phyi yi spyi bor chu yi khrus// nang gi spyi bor tshangs pa'i sgor// sems 'bebs sbas pa sems phyir 'bebs// dbang bskur ba yi thabs mchog ni// slob mas bsgoms nas bzed pa'i tshul// mnyes pa'i bla mas sbyin par mtshungs// bsam mthun bde thabs dam pa'o// phyi nang sbas pa'i bum pa yis// srog gcod rku dang log par g.yem// lus kyi nyes gsum byang bas na// lus kyi dri ma dag par bshad// nyon mongs sgrib dang shes bya'i sgrib// sa bcu dag gis byang bar gsungs// dkyil 'khor mthong bas tshogs kyi lam// phreng bas mos spyod sbyor lam dag // chu dang dbu rgyan sa dang po// mthong lam rnam par dag par gsungs// rdo rje dril dang bdag po yis// sa gnyis pa nas brgyad pa'i bar// sgom lam rnam par dag par bshad// brtan par byed pas 'bras bu lam// sa bcu dag par rgyal bas gsungs// de ltar dbang thob slob ma la// bla mas man ngag drin sbyin bya// dkyil 'khor bri ba la sogs pa'i// slob dpon spyi yi las dag dang // bskyed pa'i rim pa'i man ngag dang // zhi sogs bya ba'i las dag dang // thun mong sgrub sogs man ngag sbyin// thun mong bum sogs phyi rgyud sbyin// khyad par nang gi de bzhin no// nang gi bum pa'i dbang rdzogs na// bden pa gnyis kyi man ngag bstan// sbas pa'i bum pa'i dbang thob nas// sbas pa'i kun rdzob spyod gsum bstan// mdor na ji bzhin sgra dang ni// dgongs ma yin dang bkri don dang // tshig gi don dang yan lag don// tshogs la bshad rim gnas par bshad// dngos grub myur ba'i rtags dang ni// so shing dor dang rmi lam dang // ci mthong dri dang me tog dor// dbab pa dag las shes par bya// phyi yi sbas pa'i ngag brda dang // lnga bsdus phyag rgya de la bstan// 'dri bas dge slong gsang phyir bstan// dbang rdzas dag gi khyad par ni// mgo la 'dogs pa'i me tog phreng // spyi bor dag pa'i chu yin no// de yang bum pa'i bye brag las// rin chen dang ni thod sogs phreng // mgo la bcing ba'i dbu rgyan yin// dpral bar rigs dang rjes mthun pa'i// rtags kyi rdo rje de sbyin bya// dril bu kha yi tha dkar sbyin// ming la dbang rdzas dag pa'i mtshan// dam tshig rdor dril lag tu sbyin// gsor gsil sgra dang bcas pa'o// phyag rgya'i bdag po'i phyag rgyar bsgom// dbugs dbyung ba dang yon tan brjod// lung bstan pa la chos gos dbyibs// phyir mi ldog la de nyid bstan// gzhan yang zhar la 'ongs pa'i rdzas// cod pan me long dung dang ni// gser byas thur ma la sogs pa'i// so so'i rgyud kyi rjes 'brangs te// ji ltar 'byung ba de bzhin bya// de las gzhan pa'i thun mong dang // rin chen bdun dang nye ba'i bdun// bkra shis brgyad dang nyer brgyad sogs// bya ba'i rgyud dang gnyis ka dang // rnal 'byor rgyud las gang bstan pa// rnal 'byor bla ma'i gnas skabs su// rdzogs par yod ces rgyal bas gsungs// dbang bskur bla ma'i dgongs pa yang // spyi dang khyad par shes bya ste// mkha' dang mnyam pa'i ye shes las// snying rje slob ma la bskyed de// bu yi 'du shes nyer bzhag nas// byams sems dga' sems btang snyoms sems// rtse gcig ci yi dgongs rgyud yin// khyad par so so'i dgongs pa ste// me tog lha dang bcas pa de// slob ma de la thim par bsam// rgyud rnams so so'i rjes mthun pa'i// lha dang lha mo ji lta bas// bdud rtsi'i bum pas dbang bskur ba// chu yi dgongs pa'o ye shes lnga'i// rtags su sku lnga rdzogs byed pa// dbu rgyan hUM las rdo rje bskyed// de 'og rgyud lnga sbyang bya ste// ye shes lngar grub rdo rje'o// shes rab dbyangs kyis ngag sgrib sbyangs// dril bu'o ming gi bdag po yi// dngos grub rjes su 'dzin par bshad// yang na/ phreng ba'i yi dam rgyal ba'i dbang // chu khams mi bskyod rnam par dag // dbu rgyan rin chen mnyam nyid de// rdo rje kun rtog 'od dpag med// dril bu bya grub gdon mi za// ming ni chos dbyings snang mdzad sku// rdo rje brtul zhugs sems dag byed// dril bu ngag ni rnam dag ste// phyag rgya dam tshig lus dag pa'o// yang na/ rdo rje thabs kyi ngo bo ste// dril bu de bzhin shes rab sbyangs// gnyis med phyag rgya dam tshig 'dod// gzengs bstod pas ni lung bstan no// ji skad bsgo ba bka' yin no// yon tan brjod pas dbugs phyung bas// de kho na nyid kyis phyir mi ldog // gzhan yang rgyud kyi rjes 'brangs te// ji lta'i dgongs rgyud de dang des// slob ma rnams ni yongs smin bya// nus pa'i tshad ni rnam pa lnga// dri ma 'khrud dang sgrib byang dang // las byed pa dang 'bras bu la// mngon du phyogs dang bdud bzhi ni// 'joms pa'i nus pas brjod pa ste// phreng bsam dag dri ma dang // mos pa'i spyod pas sgrib pa 'khru// 'dod lha ma nyes pa'i las yin te// 'bras bu mthong ba'i lam la phyogs// yi dam dngos grub nye ba yin// gzung 'dzin phung po'i bdud rnams bcom// chu dang dbu rgyan gyi nus pas// 'khor 'das dri ma rnam gnyis 'khru// sa ni dang po'i sgrib pa dag // las ni rdo rje rin chen gyis// rigs kyi nga rgyal byed ba yin// 'bras bu bsgom lam phyogs pa dang // rdo rje dang ni rin chen gyi// thun mong dngos grub 'grub pa yin// nyon mongs pa yi bdud rnams bcom// rdo rje dril bu bdag po yis// g.yeng ba lnga yi dri ma 'khru// sa gnyis pa nas brgyad pa yi// bar gyi sgrib pa sbyangs pa yin// pad+ma las dang sangs rgyas kyi// rigs kyi nga rgyal las byed yin// 'bras bu mthar phyin la phyogs shing // gsum po'i thun mong grub pa yin// 'chi bdag bdud bcom tshe la dbang // brtan byed dbang gi rim pa yis// g.yeng ba phra mo'i dri ma 'khru// sa bcu'i sgrib pa dag par byed// las ni brten par byed pa ste// brtul zhugs kyis ni me tog brtan// chu dang dbu rgyan dam tshig gis// bum pa brtan par bka' stsal gyi// rdo rje dril bu lung bstan gyis// dbugs phyung bas ni bdag po'o// yang na kun gyis thams cad do// sangs rgyas sa la mngon phyogs dang // dngos grub brtan byed 'bras bu'o// lha yi bdud gcod bum pa yin// 'bras bu bzhi ni me tog la'o// rgyu mthun chu dang dbu rgyan gyis// rdo rje dril bu rnam smin yin// skyes bu byed pa ming gis te// brtan pa dri med 'bras bu ste// yang na 'bras bzhi bstan zhes pa'o// rgyud las gsungs pa'i yon tan ni// bsam yas ji snyed bstan pa kun// dbang gi 'bras rab yin par gsungs// 'bras bu yod dang rgyu 'byung ste// dbang thob rgyu ni yon yin te// ji ltar rgyud lus gsungs pa yin// las kyi dang por dbang bya ba// dang po'i dbang du gsungs pa yin// gnyis pa gsang ba bshad bya ste// kye ho ston pa rdo rje 'dzin// 'dod chags chen po'i ting 'dzin gyis// 'khor rnams bsdu ba rnam mdzad nas// yum gyi gsang ba'i dkyil 'khor du// gsang ba byang chub sems rab bskur// de ltar dpal 'dus la sogs pa'i// rgyud rgyal kun la grags pa rnams// gleng gzhi zhes su rnam par bshad// gnas ni bud med dkyil yin te// lhan cig skyes dang zhing skyes dang // sngags skyes pa zhes grags pa la// sme sha can dang mthu chen dang // gar mkhan btso blag mkhan la sogs// so so'i rgyud la grags pa yi// ji ltar rigs kyi rjes mthun pa'i// shes rgyud sbyangs shing yon tan ldan// byin gyis brlabs pa'i gnas bya ste// sangs rgyas gtso bo'i yum du gzung // bum pa'i dbang rnams rdzogs pa dang // rak+ta 'bab pa'i dus dang ni// bla ma yum gyi gnang ba ni// gnyis pa'i dus su rnam par brtag // slob dpon rnam pa gsum du shes// dang po thabs mchog yab kyis te// gnyis pa gsang ba'i gzungs ma la'o// gsum pa gnyis su med pas bya'o// slob ma bum dbang rdzogs pa dang // snying po bzlas pas byed pa dang // brtul zhugs dam tshig 'dod pas bya'o// dkyil 'khor lus su gsungs pa dang // dkyil 'khor b+ha gar bstan pa'o// de yang lus kyi dkyil 'khor dang // lha yi mtshan nyid shes bya ste// lus ni 'dom gang gru bzhi pa'o// yang na gru bzhi 'byung ba bzhi// steng 'og g.yas g.yon sgo bzhi'o// tshon sna kha dog sna lnga'o// yang na bdud rtsi rnam pa lnga// rtsa ni thig gi rang bzhin te// ka ba brgyad ni rkang brgyad do// yan lag rta babs mtshan nyid de// so sen pa sbu twa ra brgyad// snying ni dbus kyi lte ba ste// rgyud gang dang ni rjes mthun sbyar// lha yi phung po lnga gtso bo// 'byung ba lha mor shes par bya// khams dang skye mched mang po kun// sems dpa' sems mar rab tu grags// bud med dkyil 'khor du gsungs te// b+ha ga gzhal yas brtsegs par bstan// de la gzung ba'i cho ga dang // sbyang dang brtag dang byin brlab dang // rgyan dang ldan zhing bdug pas bdug // phyi nang khrus byas lha rnams dbab// tshogs kyi 'khor los mchod byas la// lha ru nye bar brtag par bya// de la chang yang drang bar bya'o// de la 'jug pa'i rim pa yang // bum pa'i bya ba yang bya ste// yol bas bar du bcad nas ni// gsol gdab de yi ngo yang dgab// me tog byin ta drangs nas su// dkyil 'khor bskor nas phyag gsum btsal// nang gi dam tshig brtul zhugs sbyin// de bzhin dbab pa yang byas nas// me tog dor te mthong ba dri// lha dang chos kyi tshig phye ste// lus kyi dkyil 'khor rdzogs par bstan// legs par mthong ba'i 'og tu ni// mdun na gnas pa de nyid la// gsang ba'i dbang gis sbyor byas te// dam tshig 'khor lo drug rim gyis// khu ba phyung ste dbang bskur bya// dkar dmar spel ba phreng ba'i dbang // shu kra zhes te chu yi dbang // tshangs sgor mi bskyod dbu rgyan dbang // lce la rdo rje de rdo rje// rdor bum hUM sgra dril bu'i dbang // a ho su kha ming gi dbang // dam tshig lces len brtul zhugs dbang // blta bar mi bya lung bstan dbang // longs spyod rtsar sbyar phyir mi ldog // bde bas bde thabs dbugs dbyung ba'o// 'di kun gsang bar bstan pas na// gsang ba'i dbang zhes bstan pa yin// gsang ba la yang gsum du ste// phyi dang nang dang sbas pa'o// ga bur tsan+dan bcu phyed bcas// sbom po dang ni dbang mo'i rtses// slob ma'i kha ru dbab pa phyi'o// slob ma'i dus nyid mnan byas te// kha yi thad kar gnyis sbyar nas// ra ka a ta ra 'bab pa// be'u 'drar rdo rje bzhib pa'i thabs// bung 'drar pad+ma lces len pa// shes rab nang gi gsang ba'i dbang // slob ma rang gi lte ba can// rdo rje pad+ma 'dus pas gsungs// rdul dang mun pa snying stobs te// 'og sgo'i kha ru rab 'bab pa// sbas pa'i gsang ba'i dbang du gsungs// gsang ba'i dbang la yang bzhi ste// rdo rje dang ni pad+ma nas// dri med chu 'bab bum pa'i dbang // yang na gong gi rim de nyid// zla ba nyi ma lce la reg // de ni gsang ba gnyis pa ste// bde chen lam sbyangs gsum pa'o// thabs dang shes rab gnyis med pa// ye shes chen po bzhi pa'o// de nas ngag gi lam yin te// lce yi pad+ma zhes bya ba// phyi dang nang dang sbas pa'i lce'o// phyi yi pad+ma ngag gi lam// nad du tsit+tar der shes bya// sbas pa lte ba'i pad+ma la'o// thabs ni gtso gzungs slob mar bcas// lus ngag sems la dri med cing // de ni mi phyed mthun pa yin// ngag gi sgrib pa des byang nas// ngag ni shin tu sbyangs pa ste// sangs rgyas sa ni dang po non// de yi man ngag gsang ba'o// dgongs pa'i don dang nges don dang // ji bzhin med dang sbas pa yi// don rnams nges par bstan par bya// slong ma bkri ba'i don bstan bya// de ni ma hA yo ga yin// thabs dang shes rab rtags su sbyar// nang gi sbas pa'i ngag brda dang // sbyor ba yi ni brda rnams dang // rim gyis mkha' 'gro'i brda skad bstan// sbom pos khro mo mnan pa ni// lag brda 'dri na shes par bya// rdzas ni zla ba nyi ma dang // bcu phyed rdzas kyi rnam pa yis// longs spyod bya yi dor mi bya'o// ji snyed sangs rgyas thams cad kun// gtso gzungs zhal du thim pa las// sku yi dbus su thim pa dang // bde ba'i 'bru tshogs gsal ba'i rgyun// rdo rje'i lam nas pad+mor 'khyil// shu kra rak+ta 'dres pa ni// yab yum pa yi ngang du gsal// ji ltar chu la chu bzhag ltar// thim pas sems gyur dgongs pa'i don// nus pa'i tshad kyang de bzhin du// ji snyed ngag gi dri ma 'khru// bud+d+ha'i sar sgrib shin tu dag // shes rab thabs kyi nga rgyal byed// chos kun ro gcig shes par nus// sangs rgyas sa ni mngon du thob// thabs kyi phyag rgyas phung po 'joms// nyon mongs shes rab ma yin te// 'chi bdag gnyis su med pa yis// sems 'phros pas ni lha yi bdud// 'joms pa gsang ba'i nus pa'i tshad// thabs ni skyes bu byed pa'i 'bras// shes rab dri med 'bras bur bshad// rgyu mthun khu ba'i ngo bo yin// lces len rnam par smin par gsungs// yab yum mnyes par mchod bya ba// dbang thob pa yi rgyu yin no// de nas gsum pa bshad bya ste// kye ho dpal ldan 'dus sogs las// sngags kyi spyad pa spyod pa'i tshe// 'khor gyi byang chub sems dpa' rnams// sngags dang dus sa dang rgyal ba las// bslang ste sbas pa'i don bstan pa// de lta bu yi gleng gzhi'o// lus kyi ngo bo dgon pa la// byang chub sems kyi gnas bcas pa// bde ba'i stan yang gnas su bshad// dus ni dbang gnyis rdzogs pa dang // bla mas gnang dang rig mar ldan// de yi slob dpon phyi dang nang // phyi yi bla ma'o nang rig ma// slob ma dbang gnyis rdzogs pa dang // sbas pa'i don la yid mos dang // nye ba'i snying po zlos pas bya'o// gnyis pa gsum pa bzhi pa la// glegs bam la sogs bya ba min// tshe 'phos pa yang de bzhin min// sems kyi dkyil 'khor dkyil 'khor mchog // de la bzung bar gnang ba yin// rig ma bzung dang sta gon dang // sbyang dang sems bskyed byin rlabs dang // dbang bskur bla mas bya ba yin// lo grangs bcu gnyis bcu drug dang // nyi shu nyi shu lnga lon pa// lhan cig skyes pa'i bu mo dang // sring mo grogs mo ma yin te// de sems sbyang ba mchog yin no// yang na lha yis lung bstan pa'i// zhing skyes ma ni rung ba yin// sngags skyes bzlas dang bsgom ldan pa'i// rnal 'byor ma ni so so med// dkyil 'khor lhar bcas sngon dang 'dra// sbas pa'i dkyil 'khor bzhi po la// rtsa yi 'dab ma gnas nas su// pad+ma'i sna 'dra'i yi ge rnams// rgyud las gsungs pa brtag par bya// g.yas dang g.yon dang dbu ma yi// rtsa gsum mtshan nyid shes bya ste// dkyil 'khor sbyor ba mchog yin no// me tog bkram pa'i maN+Dal du// ga bur la sogs dris byugs te// chos gos rgyan chas ldan par bya// de la tshogs kyi ston mo dbul// chang yang drang ba byas nas ni// rang yang mos pa'i lha ru bsgom// 'khor lo bzhi yang de dang 'dra// rdo rje pad+mo rnam gnyis kyang // rgyud las 'byung ba ji bzhin du// bla mas byin rlabs tshul bzhin bya// 'jug pa'i tshul ni dben pa ru// yol bas bar du bcad nas ni// 'jug par gsol ba gdab par bya// ngo yang bkab nas drang bar bya// brtul zhugs sdom pa sbyin pa dang // ye shes dbab pa de byas te// bud med rnams ni kun la yang // rab tu dga' ba'i sems bskyed de// bskor ba la na gsum byas nas ni// yid kyis me tog gtor nas kyang // mos pas phyag kyang btsal bar bya// shes rab spyan dang sangs rgyas spyan// phye ste mtshan dang dpe byad ni// mar me'i 'od la bstan par bya// lus kyi dkyil 'khor dang por bstan// de nas sems kyi dkyil 'khor ni// 'khor lo rnam bzhi legs par bstan// dkyil 'khor mthong ba'i 'og tu ni// dbang gi rim pa brtsam par bya// chags pa'i glu dang dga' ba'i gar// rol pa'i brda rnams mtshon par bya// chags pa'i mtshan nyid phreng ba'i dbang // chu 'byung mtshan khrus chu yi dbang // b+hag tsum skra gzung dbu rgyan dbang // pad+mar rdor bcug rdo rje'i dbang // de gnyis bskyod pa dril bu'i dbang // dam tshig ha skad ming gi dbang // de dag brtan pa sar 'byung ba// bltas pas dga' ba rdo rje yi// brtul zhugs dbang du de brjod do// bgad pa dril bu'i brtul zhugs so// 'khyud pa dam tshig phyag rgya yin// kha phrad pa ni dbugs phyung ba// ku tsa mnye ba lung bstan yin// pad+mar tsum byas phyir mi ldog // de yang gsum pa la yang gsum// phyi dang nang dang sbas pa'o// shes rab ye shes dbang zhes bya// rig ma gtad pa'i rim pa ni// phyi rol shes rab ye shes yin// shes rab la brten bde ba yi// ye shes skye phyir de skad do// shes rab rang sems ye shes las// bde ba 'gog pa bde chen po 'am// shes rab 'khor lo'i rtsa lam du// bde ba'i ye shes 'bab pas na// bde ba myong ba nang gi bshad// dmigs su med pa'i shes rab las// skad cig ye shes byung nas ni// sems dang lus kyi bde thob pa// sbas pa shes rab ye shes so// 'di la yang ni dbang bzhi tshang // lta sbyin brda phrad la sogs pa// bum pa'i dbang du 'dod pa yin// pad dang rdo rje phrad sogs pa// gsum pa gsang ba'i dbang yin no// zhu ste bde ba babs pa ni// gsum pa yi ni gsum pa yi// dga' byed bde byed bzhi par 'dod// de ni gsum pa'i rnam grangs yin// bskur ba'i gnas ni snying la ste// sems kyis len par byed pas so// bud med sgyu ma la brten te// bde de dang po sems kyis myong // de 'og lus kyis myong ba yin// skal ba med pa'i sems can la// rtsa 'gog pas na cha shas myong // de mtshon bde ba rnyed pa dang // thun dang zhag dang lo yi bar// ji srid bskal pa'i bar du ni// sangs rgyas bde chen thob par 'gyur// bde gshegs yon tan bsam yas thob// thabs kyi dam pa mchog yin no// sems kyi sgrib pa kun byang ste// thams cad kun mkhyen yi shes ldan// sangs rgyas sa gnyis non pa ste// rdo rje 'dzin pa'i sa zhes zer// de dang 'brel ba'i man ngag ni// sems kyi rang bzhin 'od gsal ba// sems kyi rig pas brtan gyur na// gzung 'dzin gnyis kyi lam 'gog pas// las kyi mdud pa grol bar 'gyur// byang chub sems kyi 'od zer gyis// bsod nams rlung las bskyod pa na// ye shes chen po 'bar byas te// bde chen gnas nas zhu nas su// 'khor lo bzhi la 'bab pa na// dga' ba rnam bzhi rim par bskyed// til gyi 'bru bzhin bde sa gang ba// bde ba chen po'i sku zhes bya// de yis las kun byed pa ni// rtsa ba lnga dang yan lag lnga'i// rlung bcu'i rtsol bas byed pa yin// de lta'i tshul du bstan pa ni// steng gi sgo la brten pa yi// man ngag rim pa de la brten// yang na de la brten pa ni// dang por rlung gi de nyid bslab// de nas rlung dang 'dres pa yi// sngags kyi de nyid bslab par bya// rlung dang sngags ni rab sbyor bas// dbugs kyi 'byung 'jug mtshan nyid can// rdo rje'i bzlas pa bslab par bya// de yi sems kyi dmigs pa dang // sgyu ma lta bu'i ting 'dzin gnas// 'od gsal ba yi gnas thob nas// gnyis med ye shes thob 'gyur ba'i// steng gi man ngag bslab par bya// 'og gi sgo la brten pa ni// rdo rje pad+mar sbyor ba las// bskyod pa'i rlung gis drod bskul bas// sra ma ka ni bde bskyod de// shu kra su kha'i rang bzhin can// 'khor lo bzhi la brgyud nas kyang // bde bskyod gnas su sbrul 'khyud de// gsang ba'i pad+mor ma sbos par// til 'bru lta bur gang ba ni// bde ba ji srid bskal ba'i bar// rab tu dga' ba'i bde bas myong // ye shes chen pos gnas pa'i tshe// sangs rgyas sems can thams cad dang // mtshan mar btags pa thams cad kun// bde chen nyid las gzhan ma yin// bde chen nyid las gzhan pa'i chos// sangs rgyas nyid kyis ma brnyes so// rang sems las su rung ba'i rtags// phyi yi yul la snang ba ni// dang por smig rgyu lta bu dang // gnyis pa du ba lta bu dang // gsum pa glog gi rnam pa dang // bzhi pa mar me lta bu dang // lnga pa nam mkha' 'dra ba'o// rlung dang rtsa dang 'khor lo dang // skad cig dga' bzhi'i rnam pa kun// ngag brda ji ltar grags pas brjod// sbom po khro bo mnyam sbyar ba// dbang gsum thob pa'i lag brda yin// gsum pa yi ni rdzas dag ni// rang dang rig tu bcas pa yi// dri chen chu dang rak+ta dang // ga bur maM sa'i shel sogs rdzas// 'jigs pa med par bza' bar bya// bud med rnams ni spyad par bya// de yi gzugs lta sgra ni mnyan// dri dag kyang ni man ma par bya// gsang ba'i pad+mar tsum+ba bya// glang po'i lag pas g.yon pa blang // dung gi phur pas gdab pa dang // 'da' 'da' ya bcu gzung bar bya// mdor na rig la snang ba'i rdzas// de kun dgongs pa bstan pa yang // sprul pa chos dang longs spyod dang // bde ba chen po'i 'khor lo bzhi// mgrin dang gsang ba'i 'khor lo gnyis// spas pa yin te rnam pa drug // lte ba snying ga rkan dang ni// spyi bo dag la rim pa ste// sbas pa mgrin pa gsang bar gnas// drug cu rtsa bzhi brgyad dang ni// bcu drug sum cu rtsa gnyis ni// rtsa yi grangs te 'dab ma yin// ka nas brtsams nas sa yi bar// g.yas dang g.yon du mnyam sbyar ba// drug cu rtsa bzhi sprul pa'o// ka sogs dang po chos sku brgyad// longs spyod A li bcu drug yin// bde chen A li mnyam sbyar gnyis// a dang hUM dang oM dang haM// sprul chos longs spyod bde chen dbus// 'khor lo chags pa dmar po ste// yig 'bru dkar po sems rang bzhin// sprul dang longs spyod shes rab la// chos dang bde chen thabs su bshad// kA li thabs la A li ni// shes rab de phyir 'khor lo bzhi// shes rab thabs kyi sbyor ba dang // thabs la thabs kyi sbyor ba dang // shes rab shes rab sbyor ba dang // thabs la shes rab sbyor ba ste// rnam pa bzhi ni gsungs pa yin// thabs dang shes rab gnyis med pa// sbas pa'i 'khor lo rnam pa gnyis// mgrin 'og dkyil 'khor lha grangs bzhin// tsi ta ti la ka de bzhin// pad+ma drug la de ltar gnas// lha re'i byang chub sems su bshad// gsang ba bde skyong sbubs su ni// sangs rgyas rin chen gab tse la// dbus su mi shigs yi ge ha// re'u mig lnga bcu'i yi ge ni// kA li rnams la A lis bskor// 'byung bzhi'i yi ge grwa na gnas// bde bskyed pa yi yi ger bshad// rlung dkyil gzhu 'dra gsang bar gnas// de steng me ni gru gsum pa// rlung gis me bskyed lte dbus langs// sprul ba'i yi ge bsregs nas su// chos kyi yi ge yang bsregs nas// longs spyod lan gsum bskor byas te// gling bu smin phrag g.yas phyung nas// bde chen 'khor lor phyin nas bzhu// bdud rtsi 'grogs te sngar lam du// longs spyod chos dang sprul pa yi// 'og rnams la brten yig rnams gsos// spu yi nyag ma khri yi cha// lte ba'i dbus nas 'gro dang 'ong // mgrin pa'i 'khor lor song nas su// lha rnams kyi ni sems bzhus nas// bde skyong gnas su phyin pa dang // A li kA li la thim ste// kA li 'byung ba'i yi ge la// 'byung ba lha la thim pa dang // ma spros bar du bde chen sku// pad+mar spros nas longs spyod sku// phyogs bcur spros pas sprul sku yin// slar 'dus chos kyi sku ru gsal// de ni gsum pa'i dgongs pa'i don// nus pa'i tshad kyang de bzhin te// des ni sems kyi dri ma 'khru// rdo rje 'dzin pa'i sgrib pa dag // phyag rgya bsten pa'i las dang ni// bde bskyed thob par nus pa yin// 'bras bu rdo rje 'dzin pa ste// rang gi rig pas rig pa 'dzin// bde chen nyon mongs bdud bcom ste// longs spyod gnas su phung po'i bdud// d+harma tsakrar lha bdud bcom// sprul par 'chi bdag bdud bcom ste// dga' bzhis bdud bzhi rnam par 'joms// dam tshig 'khor lor phung po 'joms// pad+mar rdor bcug nyon mongs 'joms// rdo rje pad bskyod lha bdud 'joms// bde ba 'bebs pas 'chi bdag 'joms// bde chen rnam smin 'bras bu ste// longs spyod rgyu mthun 'bras bur bshad// dri med 'bras bu chos su ste// skyes bu byed pa sprul pa'o// yang sprul rgyu mthun 'bras bu ste// chos kyi 'khor lo rnam par smin// longs spyod skyes bu byed pa yin// bde chen 'khor lo dri med pa'o// yang // dam tshig 'khor lo rgyu mthun pa// rdo rje pang sbyor skyes bu byed// bde ba babs pas rnam smin yin// chags dang bral ba dri ma med// 'bras bu rnam pa bzhi ru gsungs// bla ma rig ma mnyes ma ni// de ni dbang thob rgyur bshad do// yang // 'bras bu dga' ba bzhi skyed byed// lha sbyin brda phrad bum pa'i dbang // de yi 'bras bu dga' bskyed// b+ha ga tsum skra bzung dbu rgyan dbang // de yi 'bras bu dga' bskyed// pad+mar rdor bcug rdo rje'i dbang // de yi 'bras bu mchog dga' skyed// rdo rje pad bskyod dril bu'i dbang // de 'bras lhan cig dga' ba skyed// dam tshig ha skad ming gi dbang // bde ba chen po skyed par byed// ngo bo 'bras bu dbyer med do// shes rab la ni brten nas su// gnyis med ye shes bskyed pas na// shes rab ye shes dbang zhes grags// rim pa tha ma bshad bya ste// kye ho dpal ldan 'dus sogs par// 'khor gyi byang chub sems dpa' yis// gsang ba'i yi ge mthong ba yi// skal ba bdag gcig med ces dus// ston pas yi ge rnam dag ces// yi ge las dben mtshan nyid gsungs// bzhi pa'i gleng gzhir shes par bya// sangs rgyas rnams kyi ye shes ni// bde bar gshegs pa'i thugs la gnas// chos kun sems la gnas byas te// sems ni ye nas rnam par dag // de phyir chos kun rnam par dag // de ni gnas kyi bla mar gsungs// dus gsum gcig ste khyad med cing // gang du dus gsum dbyer med pa// de ni blang dor med pa'i dus// mchog ni bla mar de rab gsungs// slob dpon ma mthong sems nyid mthong // rang sems bla mar snang ba'i phyir// kun gyi slob dpon skal ba bzang // gnyis med slob dpon dam pa'o// 'gro kun dbyings las skyes pas na// rdo rje sems dpa'i spun yin te// bsam gyis mi khyab yul slob pa// rgyal ba'i sras kyi dam par bshad// sangs rgyas kun gyi byang chub sems// bla na med par thugs chud pa// gnyis su med pa'i ye shes gang // de ni dkyil 'khor snying por gsungs// 'di yi gzhung thos mig phye ba// dkyil 'khor mthong ba don rtogs yin// rtogs nas goms byed 'jug pa ste// mngon du gyur pa dngos grub yin// gnyis med ye shes dbang 'gyur bas// mya ngan 'das dang 'khor ba la// ji ltar 'dod par dbang bsgyur bas// rig pa rang dbang mchog tu bshad// 'di dbang thob pa'i rnal 'byor ni// bsgyur ba'i dbang la thogs pa med// ji snyed theg pa rab 'byam gyis// dbang bskur rnam grangs ji snyed kun// gsang ba'i dbang du gsungs pa ste// yang dag pa yi grangs las 'das// mnyam pa ye shes chen po nyid// gcig dang du ma las grol phyir// gnas dang gnas min dmigs dbye med// sgo gsum dbye ba rdul tsam med// gnyis med ye shes chen po las// sgyu 'phrul dra ba mi 'gog phyir// thabs dang thabs byung thabs bsam yas// thabs kyi nang na mchog tu gsungs// rang rig ye shes rgyal ba nyid// khams gsum 'khor ba nyid yin phyir// 'di la sgrib dang mi sgrib ces// mnyam pa'i rgyal pos yongs ma gsungs// sgrib pa nyid ni byang chub la// 'khor ba nyid ni mya ngan 'das// dbye ba med pa'i sa mchog gis// sa yi khyad par zil gyis gnon// thams cad sa nyid ye shes dang // brjod pa'i tha snyad yul las 'das// rang bzhin gyis ni 'od gsal zhing // rdzogs pa chen po'i mthar thug pa// man ngag kun gyi mchog gi mchog // de sgrub thabs su gsungs par zad// dper na glang po rnyed gyur na// glang po'i rjes ni mi btsal ltar// rang rig ye shes mngon sum na// mtshan ma'i rtags ni 'khrul pa'i gzhi// yang dag don ni brda las 'das// mtshon par bya ba'i yul min yang // mdzub mos zla ba bstan pa ltar// brda yi sgo nas 'jug pa yin// snang dang srid pa ji snyed pa// sku gsung thugs kyi rdzas yin pas// lhag par spang ba blang dang bral// ye shes rjes kun las grol bshad// rang gi don la mngon sum na// rang rig kho na tsam du zad// rang rig de yang 'di snyam zhes// brjod pa'i tha snyad rnams dang bral// 'di ni dgongs pa'i mchog tu gsungs// rig pa rang dbang gyur pa ni// srid pa gsum na 'gran zla med// 'og ma rnams kyi gnyen por che// nus pa mang po'i bye brag ldan// rgyu dang 'bras bu dbyer med pas// rgyu 'bras tha snyad yongs kyis bral// rgyu yi nang na'ang mchog yin te// 'bras bu'i nang na'ang bde mchog go// dbang gsum bye brag las grol phyir// bzhi pa'i dbang zhes grags pa ste// rgyal ba rnams kyi thugs kyi gsang // thams cad mkhyen par 'dir brjod do// 'on kyang kun mkhyen ma thob par// de nyid nye bar yang mi 'gyur// 'on kyang 'di yi dbye ba yis// de nyid thob bya'i gnas su 'gyur// de las rim pa mchog yin pas// sgrub po rnams kyis nan tan bya'o// slob dpon rnams ni ma mnyes shing // dbang rnams rim gyis ma bgrod par// sngags spyod sgrub pa rtsom byed na// de 'bras med cing ngan song ltung // dbang rnams bgrod pa ma byas par// thugs thub ra chod sems kyis ni// gang dag man ngag rim bstan na// phung byed gnyis ka dmyal bar ltung // de ni sngags kyi dam tshig ces// smra byed lce la zhing rmo zhing // mnar med gnas su nye bar 'khor// dbang ma bgrod pa'i gang zag dag // gal te 'dri bas dge slong yang // gtam gyi rigs tsam yang mi brjod// de brjod nyes pa'ang brjod mi lang // rim pa rdzogs shing snod can la// 'dri shing gleng slong byed pa na// de la de don ma bstan na// de yang nyes pa'i gnas su 'gyur// gang zhig dbang gi rim pa ni// bla ma gzhan las rdzogs blangs la// man ngag gi ni rim pa ni// bla ma gzhan las blang du rung // dbang dang man ngag ma bgrod par// glegs bam la brten shes rab kyis// gang zhig man ngag rim rnyed na// de ni sngon sbyangs 'phro can no// des kyang bla ma dag pa la// dbang gi rim pa bgrod par gces// rnam smin shes rab sbyangs pa'i mthus// lung ngag rtogs pa sbyangs pa dang // rin chen 'khor lo'i man ngag 'di// dbang ma bgrod la bstan gyur na// bdag kyang phung la gzhan yang brlag // de bas gzhan du bstan mi bya// bdag gis brtsams pa'i man ngag 'di// rim pa tshul bzhin bris pa yis// 'gro kun gsang sngags snod ldan te// tshe 'di nyid la byang chub shog// rin chen 'khor lo'i dbang gi man ngag gi rim pa slob dpon in+d+ra b+hU ti'i zhal snga nas mdzad pa rdzogs so// 