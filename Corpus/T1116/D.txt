@##// rgya gar skad du/ tsit+ta ko Sha a badzra gI ti/ bod skad du/ thugs kyi mdzod skye med rdo rje'i glu/ 'jam dpal gzhon nur gyur ba la phyag 'tshal lo// skye bo lhan cig skyes pa'i ye shes ni// rang gi nyams su myong ba de kho na// rig dang ma rig rang rig gsal ba de kho na// mar me mun gsal rang gi rang gsal rang la sad// 'dam gyi pad+ma 'dam la ma zhen kha dog legs// gzung 'dzin dri ma ma spangs snying po gsal// nags khrod gnas pa'i ri dgas gcig pur rgyu// rgyu la ma zhen 'bras bu de kho na// snang dang mi snang yul med zhen med gsal// dngos stong ma dran dran med brjed pa med// lhan cig skyes pa rnam gsum nyams su bde// zhen pa med phyir rtog ge'i yul las 'das// sna tshogs dran phyir rjes su 'brang ba med// gsal dang mi mnyam ye shes snying po nyid// mun sel nyi ma sgron me'i kha dog ltar// rang rig rang la 'bar na 'dzin rtog zad// sgrib pa zad phyir dran med yengs pa med// gnyis dang yod med tha snyad ma skyed cig // phyag rgya chen po bsam med blo las 'das// rang rig rdo rje 'dzin pa rnal 'byor pa// 'da' dka' lhan cig skyes pa'i mar me ni// thabs dang shes rab zung du 'jug pa'i don// skye med stong pa 'od gsal ris dang bral// khyad par can gyi ye shes kho na nyid// gnyis la mi ltos bde ba rgyun mi 'chad// rang 'byung rtog med bag chags rtsad nas gcod// sems can sangs rgyas khyad par bsam yas kyang // spyod lam dag na rgyun gyi rnal 'byor che// dran pa'i rang bzhin bsam gyis mi khyab kyang // gdod nas dag pas dran med dbyings la thim// rang don skye med gnyis bral rtogs pa'i don// 'bras bu dag pas blo 'das yul med bral// rtogs pa'i thabs rgyun rang bzhin kun la khyab// thabs kyi 'gro don snying rje bsam yas kyang // ye shes rang bzhin skye 'gag med par rtogs// thabs kyi bde ba skyes kyang de med ma zin 'ching // grol ba'i ye shes rang la lhan cig 'byung // bsgom bya sgom byed dmigs pa'i blo las 'das// sangs rgyas sems can bsam gyis mi khyab pa// skye med rtogs pa'i yul na blor mi snang // de nyid sad pas bde ba stong pas mtshon// bsgom bya'i ngo bo snang ba'i rkyen las byung // mi rtog rtogs pas kun rdzob tha snyad 'grub// gnyis su med pa'i snang ba rkyen med la// rang bzhin dag pa skye ba'i rnam 'phrul shar// bral dang ma bral mi rtog blo las 'das// gnyis med rtogs byar skye med yul du 'gyur// stong par smra bas de nyid rtogs mi 'gyur// blo las 'das pas mno bsam yul ma yin// mtha' gsum rtag 'dod dag gis rnyed par dga'// dga' bzhi dag la dmigs kyang de nyid dka'// tshogs drug rang chas ye shes mchog ldan pas// gnyis med bcud kyi snang ba rang la 'chad// kye ho phyag rgya chen po rtogs bral kun gyi gzhi// dngos grub 'byung bas ngo mtshar rmad du che// gnyis med bag chags sad nas rang rig bral// gzung 'dzin bral ba'i phyag rgya chen po ni// mtshan nyid bstan pas nyan thos la sogs skrag // rtse gcig bltas na yon tan mthar thug ldan// rtse gcig byas kyang cung zad bsgom du med// rnam rtog rang 'bar dran med gsos su zhi// dran med snang med me long gzugs brnyan 'dra// tha snyad bral bas skye med blo 'das lam// mtshan ma'i dran pa dri med bag chags bstan// thog mtha' bral zhing snga phyi'i dus mi dmigs// kye ho de phyir dngos med ye shes rtogs pa'i lam// ji ltar bag chags bral ba'i tshul zhe na// gnyis su ma gzung gdod mtha' bral bas zhi// bag chags bral bas phyogs med rgyu ba stong // zung du 'jug pa sangs rgyas ngo bo nyid// shes rab rnam gsum yul dang thabs su gsungs// dpe dang bral bas mtshon pa'i yul las 'das// skye ba 'di la dam pa'i snying po min// thabs kyi sbyor bas tshogs drug rang sar zhi// phung po lnga sogs yon tan dag pa'i zhing // kun mkhyen gnyis med snang yul zhen dang bral// don dam smra med kun rdzob rtog ge tsam// mya ngan 'das lam 'khor ba'i snang ba nyid// bla ma dam pa'i dgongs pa thug phrad du// rnyed nas 'khor ba'i lam las grol bar 'gyur// rnal 'byor dgongs pa'i nyams rnyed rdzogs sangs rgyas// ma nor lam du lhan cig kho na yin// kye ho gnyis med don du gsang sngags brda yis bkrol// yon tan mi zad rgya mtsho nor bu mtshungs// thabs mchog zin na bcu bzhi'i sa la gnas// gang du gnas kyang ye shes rang las rnyed// gter rnyed bdag gzhan gnyis ka'i don la rmongs// snying gi ga'u pad+ma'i me tog dkyil// thabs dang ldan pa sbyor ba de nas 'gyed// 'khor lo'i phyogs kyi rtsa gnas gang du yang // 'dod dang bral bas chags med nam mkha' la// gyen thur 'dren dang 'khor lo bskor ba yang // thabs kyi 'dren tshul don gyi gting mi rnyed// gzung dang 'phang dang sbyar dang spar ba yang // blun po dbugs mi bde dang khyad med mtshungs// rtogs par 'dod pas de nyid rtag tu blta// gus dang dang bas bla ma dkon mchog brten// gsang ba'i yon tan bla ma mchog las 'byung // don ldan mtshan nyid nyon mongs g.yul las rgyal// gsang ba'i don nyid don dang rab ldan pa'i// bla ma slob dpon lung dang rab ldan nas// mi gnyis sgo nas 'gro ba grol 'gyur shog // thugs kyi mdzod skye med rdo rje'i glu snying po gsang ba'i don/ dpal sa ra ha pa'i zhal nas gsungs pa rdzogs so// 