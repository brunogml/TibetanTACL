@##// dkon mchog gsum la phyag 'tshal lo// dkon mchog gsum la skyabs su mchi// sdig pa mi dge so sor bshags// 'gro ba'i dge la rjes yi rang // sangs rgyas byang chub yid kyis gzung // sangs rgyas chos dang tshogs mchog la// byang chub bar du skyabs su mchi// rang gzhan don ni rab bsgrub phyir// byang chub sems ni bskyed bgyis nas// sems can thams cad bdag gis mgron du gnyer// byang chub spyod mchog bdag gis spyad par bgyi// 'gro la phan phyir sangs rgyas 'grub par shog // bum pa slob ma lhag gnas bya// maN+Dal dag la rnam lngas byugs// de nas me tog rnam lnga dgod// mchod dang 'byung po gtor ma bshams// rin chen bum par rtsa lnga blugs// gang yin mtshan bris ras mgul bcing // dri zhim 'bras bcas shing gis brgyan// baM las rin chen bum pa bsam// de mgrin nyi zla rang sngags bsam// de las 'od 'phros bdud rtsi gzhug // de nas ci rigs par ni bzlas// slob ma khrus byas bshags sogs bya// de ni lhag par gnas pa'o// zhag gi don ni 'di lta ste// maN+Dal byugs la mchod pa dang // gtor ma bshams la snga ma bzhin// de nas maN+Dal dag la ni// lha gang yin pa'i mtshan ma dgod// bdag nyid bskyed nas dkyil 'khor mtshan// gang yin lha ru bskyed par bya// de la mchod dang bstod pa bya// de nas sngags kyang ci rigs bzlas// de nas bum pa gong bzhin no// de nas slob ma khrus byas la// rigs mthun dar gyis gdong yang dgab// slob dpon la ni phyag kyang bya// yol ba'i nang du rdo rjes drangs// de la me tog gtor du gzhug // gdong g.yogs bkrol la chu dbang bskur// de nas sngags dang bsgom pa'i lung // byin la mchod dang gtor ma btang // lha gshegs mtshan ma bsdu bar bya// de ni sku yi dbang bskur ro// pad+ma badzra bdag gis mdzad pa rdzogs so// 