@##// rgya gar skad du/ Ar+ya si tA ta pa tre a pa rA dzi ta ba bo ta bi bye nA ma/ bod skad du/ 'phags pa gzhan gyis mi thub pa gdugs dkar mo can gyi gtor ma'i cho ga zhes bya ba/ 'phags ma gdugs dkar mo can la phyag 'tshal lo// 'phags ma thugs rje'i rang bzhin can// 'byung po kun la mnga' mdzad ma'i// khro mo'i sku la phyag 'tshal nas// stong bzlog gtor ma bshad par bya// ba liM gzhal yas khang bsam bri// pho brang zlum por bya ba mchog // sna tshogs rdo rje rgya gram la// pad+ma 'dab ma brgyad kyis bskor// de bzhin 'khor lo rtsibs brgyad de// phyi rol dkyil 'khor sgo bzhir ldan// kha dog 'jig rten pa dang mthun// sgo rgyan la sogs de bzhin no// de nas lha rnams dgod par bya// dbus kyi pho brang zlum po dang // yum chen gdugs dkar 'khor lo dang // tshangs pa lha yi gtso bo dang // gsol kha'i pho nya las byed pa// sring mo ming por bcas pa'o// sna tshogs rdo rje'i ra bzhi la// rgyal chen bzhi po rim bzhin dgod// pad+ma 'dab ma brgyad po la// brgya byin gshin rje klu chen brgyad// gnod sbyin rnams ni rim pa bzhin// phyogs bzhi dag tu dgod par bya// me lha srin po rlung lha dang // lha chen brgyad rnams mtshams bzhir dgod// de bzhin 'khor lo rtsibs brgyad la// 'byung po dang ni gza' gdon dang // sa bdag dang ni lha ma yin// rim pa bzhin du phyogs bzhir dgod// mi 'am ci dang mkha' 'gro ma// ma mo'i tshogs dang nam mkha' lding // rim pa bzhin du mtshams bzhir dgod// lto 'phye dang ni rnal 'byor ma// klu yi gdon dang 'byung po'i tshogs// dkyil 'khor sgo bzhir dgod par bya'o// de nas g.yos kyi rnam pa ni// rak+ka dang ni bo de tse// lung thang dang ni lha yi mig // phreng ba za ba rnams la sbyin// 'bras chang rgun chang la sogs pa// zas su sems 'phrog rnams la sbyin// 'o ma zho dang kha ra ni// srog rnams 'phrog la sbyin par bya// shing thog rnam pa sna tshogs pa// 'bras bu za ba rnams la sbyin// bong rtsi zas sgyugs za la'o// bdug pa za ba spos sna tshogs// mngar gsum sbyar ba mngal za la'o// btsos dang rjen pa sha sna tshogs// sha za ba la sbyin par bya'o// sbrang rtsi mchil ma 'thung ba la'o// khur ba rnam pa sna tshogs pa'o// gtor ma za ba rnams la sbyin// lag pa sbyin sreg za ba la'o// rkang dang rkang mar bcas pa ni// rkang za ba la rab tu sbyin// 'bru ni rnam pa sna tshogs pa// lo thog za ba rnams la sbyin// thang skyes chu skyes me tog rnams// me tog za ba rnams la sbyin// la phug sgog btsang la sogs pa// mi gtsang za ba rnams la sbyin// tshil ni rul dang ma rul ba// tshil za ba la sbyin par bya// bya mo'i sgo nga 'byor thang pa// zas su snabs za ba la sbyin// sha rul yibs sums song ba rnams// rnag za ba la sbyin par bya// bya pho las byung sgo nga 'di// ngar snabs za ba rnams la sbyin/ khrag rnag mang po ji snyed pa// zas su khrag 'thung rnams la sbyin// sha rnams btsos pa'i zhag rnams ni// zas su zhag za rnams la sbyin// bu ram shing kun sbyar ba ni// btsas pa za ba rnams la sbyin// ga pur gur kum la sogs pas// zas su dri za ba la sbyin// kun gyis lhag ma bsdus pas ni// lhag ma za ba rnams la sbyin// chu sna mang po bsdus pa ni// stor khung 'thung ba rnams la sbyin// sha dang khrag dang sgog btsang rnams// bgegs rigs 'khor du gyur la sbyin// de nas 'jam dpal gzhon nu yi// rgyud kyi gdams pas gtor ma sbyin// 'di yis nye bar mtshon pa ni// kun la mkhas pas shes par bya// de la lag pa'i thal mo khong stong du sbyar la/ oM swa b+hA ba bi shud+d+hA/ sarba d+harmaHswa b+hA ba bi shung+d+hou0f85haM/ zhes pas phreng ba'i dri ma sbyang ngo // lag pa'i thal mo khong stong du sbyar la sor mo rnams rtse sprad de/ tshigs zur can rin bo che'i sgrom bu ltar byas la/ na maHsarba ta thA ga to b+h+yo bi shwa mu khe b+h+yaHsarba ta da khaM ung+ga te sga ra na nyi saM ga ga na khaM swA hA/ phreng ba rgya chen por sprul la rnam pa mi 'gyur ba'i bdud rtsi'i zas phun sum tshogs par bsam mo// lag pa thal mo sbyar ba phyir bkyed de/ mthe bo gnyis bsnol te kha phye la/ oM a mr-i ta kuN+Da li ha na ha na hUM phaT kyis gang mos su bsgyur ro// lag pa g.yas pa khu tshur bcangs nas mdzub mo bsgreng ste/ na maHsarba ta thA ga ta a ba lo ki te/ saM b+hA ra saM b+hA ra hUM gis 'dod yon la sogs pa thams cad longs spyod nus par bsam mo// lag g.yas rdo rje khu tshur snying gar bstan la/ g.yon mchod sbyin gyis snod 'debs pa'i tshul du byas nas/ oM dz+nyA na a ba lo ki te/ na maHsa man+ta spa ra Na rasmi b+ha ba sa ma ya/ ma hA ma ni du ru du ru/ hr-i da ya dza la ni hUM zhes brjod pas mgron rnams kyis so sor thob cing // tshim par bsam mo// lag pa thal mo khong stong du sbyar la/ sor mo rnams nang bsnol te/ mthe bong gshibs nas brkyang la/ na maHsa man+ta bud+d+hA T+wAM/ gra he shwa ri dza la ni sa ma ya swA hA/ zang zing dang chos kyi sbyin pa'o// de nyid dbang du bsdu'o// bstod cing phrin las la sbyar ro// gtor ma thams cad de bzhin du shes par bya'o// de nas rang las kyi lha mo'i thugs ka'i oM gyi 'od kyis gtso 'khor rnams spyan drang bar bya ste/ hUM bcom ldan gdugs dkar 'khor bcas rnams// tshur gshegs 'dir ni bzhugs su gsol// mchod yon zhal bsil bzhes nas kyang // pad+ma'i gdan la bzhugs su gsol// na maHsa man+ta bud+ha mAM/ ga ga na pra ba ra sang+ka ra~M` pad+ma le sa ma ya s+t+waM/ rgyal chen bzhi dang phyogs skyong bcu// 'byung po gza' gdon sa bdag dang // lha min mi'am mkha' 'gro ma// ma tshogs mkha' lding 'dir gshegs shig // lto 'phye che dang rnal 'byor ma// klu yi gdon dang 'byung po'i tshogs// spyan 'dren mchod 'bul snyan gsan 'bebs// thugs dam rgyud bskul gshegs su gsol// oM e bye hi lo ka pA la sa pa ri wA ra sa ma ya s+t+waM/ zhes pas dkyil 'khor gye dam tshig la bstim par bya'o// de nas gtso mo ri khrod ma legs ldan 'jig rten pa'i tshogs dang bcas pa la rnam pa lnga dang / 'dod yon lnga lha mo brgyad la sogs pas khyad par mchod la/ rgyud kyi bstod pa bya'o// de'i rjes la gtor ma thams cad kyi phud kyis gtso mo la mchod de/ de nas tshangs pa la sogs pa'i 'jig rten pa rnams la tshig 'di rnams kyis sbyin par bya'o// hUM 'jig rten mes po tshangs pa dang // de yi btsun mo tshangs ma dang // tshangs pa'i rgyal mo gtsug phud dang // dkar mo'i 'od dang mchog 'od dang // rin chen 'od dang snang ba'i 'od// sprin gyi 'od dang kun du 'joms// tshangs pa srid pa 'dzin la sogs// tshangs pa 'khor dang bcas pa la// phyag 'tshal bstod de mchod pa 'bul// tshad ma mchis pa'i gtor ma 'di// zas su phreng ba za ba la// rak+ka bo de tse las ni// gzhi blangs pa yi gtor ma ni// 'jig rten dkon pa'i sman rnams la// snying po la sogs sbyar ba 'di// tshangs pa'i rgyal po 'khor bcas la// bsngos shing tshim pas dgyes gyur cig // khyed la phrin las zhu ba ni// bdag cag 'khor bcas thams cad kyi// tshe srog 'phrog rnams bzlog tu gsol// nyes pa thams cad bzlog pa dang // tshe srog bar chad bzlog tu gsol// sring mo bzhi dang ming po gsum// rnam par rgyal ba mi pham ma// gzhan gyis mi thub dril bu ma// rgyal bar byed dang sbrang rtsir byed// don kun grub dang rgyal byed ma// ming sring 'khor dang bcas pa la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su gcin 'thung zhes bya la// 'bras chang rgun chang la sogs pa// 'bru dang bcud du sbyar ba 'di// sring mo ming po 'khor bcas kun// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyis// bza' nyes pa dang bri nyes pa// sgom nyes pa la sogs pa yi// nyes pa ma lus zhi ba dang // tshe srog srung zhing rgyas par mdzod// rgyal po chen po yul 'khor srung 'khor dang bcas pa la bsngo ba ni/ shar phyogs rgyal po yul 'khor srung // btsun mo rdo rje yangs byed ma// dri za pho mo shugs chen dang // ut+pal dang ni tsan+dan sogs// zur phud lnga la sogs pa yi// dri za'i rgyal po 'khor bcas la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su srog 'phrog ces bya la// 'o ma zho dang kha ra dang // sman dang bcud sbyar gtor ma 'di// dri za 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// dri za'i gdon tshogs bzlog pa dang // tshe srog bar chod bzlog tu gsol// rgyal po chen po 'phags skyes po 'khor dang bcas pa la bsngo ba ni/ lho phyogs rgyal po 'phags skyes po// btsun mo rdo rje 'dul mkhas ma// 'khor ni grul bum mgul mdzes dang // mgul nges dang ni ma nges dang // kun du lha dang mngon shes ldan// bum lho can dang 'dod pa mchog // grul bum rgyal po 'khor bcas la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su 'bras bu za ba la// shing thog sna tshogs gzhi blangs pa'i// 'bru dang sman du sbyar ba 'di// grul bum 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// grul bum gdon tshogs bzlog pa dang // tshe srog bar chod bzlog tu gsol// rgyal po chen po mig mi bzang 'khor dang bcas pa la bsngo ba ni/ nub phyogs rgyal po mig mi bzang // btsun mo rdo rje myos byed ma// klu yi rgyal po rnams lung dang // pad+ma chen po rgya mtsho dang // ma gros 'od zer rgyal ba dang // glog chen 'byin dang rin chen 'od// sog ma med la sogs pa la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su sgyugs pa za ba la// sbrang rtsi la ni sbyar ba yi// rtsi dang bcud du sbyar ba 'di// mig mi bzang ni 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// klu yi gdon tshogs zhi ba dang // tshe srog bar chod bzlog tu gsol// rgyal po chen po rnam thos sras 'khor dang bcas pa la bsngo ba ni/ byang phyogs rgyal po rnam thos sras// btsun mo rig ma phreng ldan dang // gnod sbyin 'dzin dga'i ring po dang // mig mi bzang dang nyi seng ge// seng ge dal rdob ser skya dang // gnod sbyin rgyal po la sogs pa// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su bdug pa za ba la / spos sogs dri dang spos sbyar 'di// byang phyogs gnod sbyin 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// gnod sbyin gdon tshogs zhi ba dang // nad dang sdug bsngal bzlog tu gsol// brgya byin 'khor dang bcas pa la bsngo ba ni/ shar phyogs dbang ldan brgya byin dang // dri za'i rgyal po tam+bu ra// yid 'ong yid dag 'od sbyangs dang // 'jam snyan dbyangs dang nyi zer dang // yid 'phrog gtso bo la sogs pa// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su mngal za zhes bya la// mngar gsum rtsi sman sbyar ba 'di// phyogs skyong dri za 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// dri za'i gdon tshogs bzlog pa dang // tshe yi bar chod bzlog tu gsol// gshin rje 'khor dang bcas pa la bsngo ba ni/ gshin rje long ba'i rgyal po dang // ded dpon rje mo sring mo dang // ma mo dang ni lha ma srin// dus mtshan dang ni sha za mo// gshin rje'i rigs kyi gdon rnams la// phyag 'tshal bsnyen bkur mchod pa 'bul// tshad ma mchis pa'i gtor ma ni// zas su sha za zhes bya la// btsos dang sha chen gtor ma 'di// gshin rje 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// gshin rje'i gdon tshogs bzlog pa dang // pha rol rig sngags bzlog tu gsol// klu rgyal 'khor dang bcas pa la bsngo ba ni/ klu rgyal dga' bo nye dga' bo// mtha' yas 'jog po stobs kyi rgyu// rigs ldan dung skyong pad+ma dang // chu lha nor rgyas la sogs la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su mchil ma 'thung ba la// bong rtsi bcud du sbyar ba 'di// klu yi rgyal po 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// klu gdon thams cad zhi ba dang // klu dug rig sngags bzlog tu gsol// gnod sbyin 'khor dang bcas pa la bsngo ba ni/ gnod sbyin rgyal po ku be ra// 'brog gnas mched lnga gang ba bzang // nor bu bzang dang lag brgya pa// lnga rtsen lnga brtsegs phyis la ser// gnod sbyin rgyal po la sogs pa// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su gtor ma za ba la// khur ba sna tshogs bcud dang sbyar// spyan gzigs sna tshogs bcas pa 'di// gnod sbyin 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// gnod sbyin gdon tshogs bzlog pa dang // rkyen ngan bar chod bzlog tu gsol// me lha 'khor dang bcas pa la bsngo ba ni/ drang srong me lha byin za dang // gnas mchog gnas brtan a ko ta// gau ta ma thogs pa'i dpal// gar ldan dang ni phreng ba can// drang srong dpal sbyin la sogs pa// phyag 'tshal bsnyen bkur mchod pa 'bul// tshad ma mchis pa'i gtor ma 'di// bsreg bya za ba zhes bya ba// 'bras kyi lag pan la sogs dang // 'bru dang bcud kyis sbyar ba 'di// me lha 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// drang srong gdon tshogs zhi ba dang // dgra bgegs thams cad bzlog tu gsol// bden bral 'khor dang bcas pa la bsngo ba ni/ bden bral srin po bum rna dang // gdong pa bcu la khros pa bzhin// mche ba zangs mdog drag po la// rab gtams dang ni 'jigs pa ltar// srin po drag byed la sogs pa// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su rkang za zhes bya la// rkang dang rus pa sna tshogs dang // khur ba la sogs sbyar ba 'di// srin po 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// srin po'i tshogs rnams bzlog pa dang // tshe srog bar chad bzlog tu gsol// rlung lha 'khor dang bcas pa la bsngo ba ni/ rlung lha bai dur ram pa dang // phreng ba can dang 'jig rten sprin// rlung gi lha dang 'jigs byed dang // tshangs chen dang ni kun du mgyogs// rlung lha rnam par 'thor byed dang // rlung phyogs gdon la sogs pa la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su lo tog za ba la// 'bras dang nas dang snye ma dang // gang du 'bru gtsang byas pa 'di// rlung lha 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// rlung lha'i gdon tshogs bzlog pa dang // lo nyes la sogs gdon rnams bzlog // dbang phyug chen mo 'khor dang bcas pa la bsngo ba ni/ dbang phyug ma hA de ba dang // btsun mo u ma de ba gnyis// dga' byed dbang phyug b+h+r-ij+gi ri// tshogs bdag gzhon nu smin drug dang // pa tra ba la nAb+ti kar// ma hA kA la sha ri sogs// de la phyag 'tshal mchod pa 'bul// tshad ma mchis pa'i gtor ma 'di// zas su me tog za ba la// chu dang thang las skyes pa yi// me tog rtsi bcud sbyar ba 'di// lha chen brgyad po 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// lha yi gdon tshogs zhi ba dang // rims nad thams cad bzlog tu gsol// 'byung bo'i bdag po 'khor dang bcas pa la bsngo ba ni/ 'byung po'i bdag po dbang ldan dang // log 'dren sna 'dren mdung thung dang // gshol mda' can dang gtun shing dang // 'khrug byed snya drag yang dag 'gugs// 'byung po 'khor bcas la sogs pas// de la phyag 'tshal mchod pa 'bul// tshad ma mchis pa'i gtor ma 'di// zas su mi gtsang za ba la// 'byung po'i kha zas sgog tsong dang // la phug 'bras la sogs pa la// rgyu dang rkyen du sbyar ba 'di// 'byung po 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// 'byung po'i gdon tshogs bzlog pa dang // bgegs kyi bsam ngan bzlog tu gsol// gza'i rgyal bo 'khor dang bcas pa la bsngo ba ni/ gza' chen byi tri pa tra dang // zla ba nyi ma gza' lag can// pa ba sangs dang phur bu dang // spen pa dang ni mig dmar dang // sgra gcan 'dzin la sogs pa la// de la phyag 'tshal mchod pa 'bul// tshad ma mchis pa'i gtor ma 'di// zas su tshil za zhes bya la// phyi tshil nang tshil la sogs pa// bcud dang len du sbyar ba 'di// gza' gdon 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// gza' yi gdon tshogs bzlog pa dang // ltas ngan mtshan ngan bzlog tu gsol// sa bdag rgyal po 'khor dang bcas pa la bsngo ba ni/ sa bdag rgyal po phag mgo can// sa bdag hong phan the se dang // be sna lag chen tsang ku dang // rtsang kun 'khor dang pa rta li// sa bdag brtan ma la sogs la// phyag 'tshal bsten bkur mchod pa 'bul// tshad ma mchis pa'i gtor ma 'di// zas su snabs za zhes bya la// bya yi sgo nga la sogs pa'i// srid pa'i rgyu dang sbyar ba 'di// sa bdag 'khor bcas thams cad la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// sa bdag gdon tshogs bzlog pa dang // tshe dang dbang thang spel du gsol// lha ma yin gyi rgyal bo 'khor dang bcas pa la bsngo ba ni/ lha min rgyal bo thags bzangs ris// rab gsal dang ni zhi ba'i mchog // thag pa sri dang khra chen po// dus kyi 'khor dang dri med po// lha min rgyal bo thams cad la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su rnag za zhes bya la// sha sums rul pa la sogs pa// rgyu dang rkyen du bsags pa 'di// lha min 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// lha min gdon tshogs zhi ba dang // lo skeg zla skeg bdud skeg dang // khram skeg la sogs bzlog tu gsol// mi'am ci'i rgyal po 'khor dang bcas pa la bsngo ba ni/ mi ci'i rgyal po ljon pa dang // chos ldan chos skyong chos bzangs dang // lha min phung byed la sogs pa// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su ngar snabs za ba la// de pho'i ngar sgong sbyar ba dang // mi ci'i rgyal po 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// gzhan gyi sbyor ba ngan pa dang // bsam ngan thams cad bzlog tu gsol// mkha' 'gro ma 'khor dang bcas pa la bsngo ba ni/ mkha' 'gro ma tshogs de bi ra// ha pad+ma dang su ka ri// bi hi bi dang bi ma ka / be bo ka dang karti ka / ba kar ta dang mu ha ka / mkha' 'gro chen mo thams cad la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su khrag 'thung zhes bya la// khrag sna brgya yi gtor ma 'di// mkha' 'go chen mo 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// mkha' 'go'i gdon tshogs zhi ba dang // mdangs 'phrog thams cad bzlog tu gsol// ma mo 'khor dang bcas pa rnams la bsngo ba ni/ ma mo 'dzin mo dzi ma ka / rdo rje gzhon nu lu gu rgyud// pad+ma'i mig dang rigs gser phreng // rdo rje shugs ldan brgya ldan ma// rdo rje pad+mo'i 'od phreng ma// ma mo'i gdon tshogs thams cad la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su zhag za zhes bya la// zhag dang bcud du sbyar ba 'di// ma mo 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// ma mo'i gdon tshogs zhi ba dang // srog 'phrog sdug bsngal bzlog tu gsol// nam mkha' lding 'khor dang bcas pa la bsngo ba ni/ nam mkha' lding gi rgyal po la// gser mig can dang yan lag 'du// rna bdud dang ni 'jigs par 'gro// 'dab brgyad dang ni gtsug phud can// shugs ldan bzang dang yan lag ldan// nam mkha' lding gi 'khor bcas la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su btsas pa za ba la// bu ram shing kun la sogs pa'i// bcud dang bdud rtsi sbyar ba 'di// mkha' lding rgyal po 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// mkha' lding gdon tshogs bzlog pa dang // tshe yi bar chad skyab tu gsol// lto 'phye'i rgyal po 'khor dang bcas pa la bsngo ba ni/ lto 'phye'i rgyal po chen po ni// mgyogs chen dang ni du ba can// la ba can dang hu ta ka / shu bar ka sna sna bzang dang // dpung bzangs dang ni 'jigs chen dang // lto 'phye'i rgyal po la sogs pa// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su dri za zhes bya la// ga pur gur kum sug smel dang // li shi dzA ti la sogs pa'i// dri dang sman du sbyar ba 'di// lto 'phye 'khor dang bcas pa la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// lho 'phye'i gdon tshogs zhi ba dang // gdon gyi bar chad bzlog tu gsol// srin po 'khor dang bcas pa la bsngo ba ni/ rnal 'byor srin mo nag mo dang // sbal mig mo dang rta nag mo// srin mo nag mo gnod sbyin mo// be con nag mo la sogs la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su lhag ma za ba la// kun gyi lhag ma'i tshogs sbyar 'di// srin mo 'khor bcas thams cad la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// ma mo srin mo'i gdon tshogs dang // mi nad phyugs nad bzlog tu gsol// klu'i tshogs 'khor dang bcas pa la bsngo ba ni/ gang+gA'i lha dang sin+d+ra'i lha// byams ldan lha dang dbyangs can lha// zla ba can dang ya mu ta// kun gyi lha dang mgyogs chen lha// mtsho steng lha la sogs pa la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su gtor khung 'bab 'thung la// chu sna brgya rtsa brgyad dang ni// bcud dang rtsi ldan sbyar ba 'di// chu rlung sna tshogs 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// chu rlung gnas pa'i bgegs gdon dang // tshe srog bar chod bzlog tu gsol// phyogs bzhi'i bgegs chen 'khor dang bcas pa la bsngo ba ni/ shar phyogs khams kyi bdag po dang // lho phyogs sprin gyi sgron ma dang // nub phyogs bgegs rgyal rdo rje dang // byang phyogs pi nA ya ka la// phyag 'tshal bsnyen bkur mchod pa 'bul// tshad ma mchis pa'i gtor ma 'di// zas su mi gtsang za ba la// khrag dang sha sna sbyar ba 'di// bgegs chen bzhi po 'khor bcas la// bsngos pas tshim zhing dgyes gyur cig // khyed la phrin las zhu ba ni// bdag cag 'khor bcas thams cad kyi// phyogs bzhi'i bgegs tshogs zhi ba dang // bsam spyor ngan pa bzlog tu gsal// 'byung po ma lus khyed rnams kun// so sor gtor ma phul ba 'di// rab tu dgyes pa yis ni bzhes nas su// rang rang phyogs su legs par bzhugs nas kyang // rang gi bu smad mdza' bshes gnyen 'dun dang // nang mi dmag dang dpung bcas lhan cig tu// gtor ma me tog dri dang bdug par bcas// 'di dag gsol zhing legs par bsnams nas kyang // bdag gi las 'di'i 'bras bu mchis par mdzod// ces brjod par bya'o// de nas b+h+yo 'bag bzhi byas pa'i mdun du bskor bzhi drangs la/ de b+h+yo sngags kyis bsngags te phyogs bzhir bskyal lo// de nas bcom ldan 'das ma 'khor bcas la mchod pa dang / rgyud kyi bstod pa la sogs pas bstod nas bdag dang yon bdag 'khor bcas kyis me tog thogs la/ rgyal mtshan nam/ sku dang dkyil 'khor bcas pa la yang stod pa byed cing bskor ba bya/ nad gdon zhi ba'i gsol ba gdab/ bzod par gsol/ ye shes pa gshegs/ dam tshig pa bsdu/ gtor ma gnod byed kyi phyogs su btang la/ bkra shis brjod par bya'o// de ni mi nad dang / phyugs nad dang / rmi lam ngan pa dang / ltas ngan pa dang / byad ka dang / phur ka dang / pha rol gyi dmag tshogs la sogs pa thams cad zhi bar 'gyur ro// char chu yang dus su 'bab pa dang / rtsi bcud dang / lo tog la sogs pa'i 'bru thams cad rgyas pa dang / mi phyugs thams cad 'phel ba dang / mchog tu dge bar 'gyur ro// tsan+d+ra go mis 'phags pa yi// rjes gnang dngos su thob gyur nas// gtor chog bshad rgyud la brten brtsams// dge des 'gro kun bde thob shog // 'phags ma gdugs dkar mo can gyi gtor ma'i cho ga / slob dpon tsan+d+ra go mis mdzad pa rdzogs so// // tho ling gi gtsug lag khang du dge slong rin chen bzang pos bsgyur ba'o// 