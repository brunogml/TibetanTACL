@##// rgya gar skad du/ shrI tsakra sam+ba ra sto traH/ bod skad du/ dpal 'khor lo sdom pa'i bstod pa/ dpal bde mchog 'khor lo la phyag 'tshal lo// zhe sdang tshul gyis zhe sdang 'joms mdzad cing // chos dbyings rnam dag ye shes ngo bo nyid// rdo rje mkha' 'gro ma dang mnyam par sbyor// zhe sdang rdo rje khyod la phyag 'tshal lo// hUM gi rdo rje las byung char sprin mdog // dga' ba rnam dag drag po'i zhal bzhir snang // gar gyi nyams dgus gdul dka' 'dul mdzad pa// hUM mdzad rdo rje khyod la phyag 'tshal lo// rten 'brel bcu gnyis dag pas sa rnams rdzogs// bcu gnyis phyag gis phyag mtshan sna tshogs 'dzin// yul dang yul can rnam rtog 'joms mdzad pa'i// ngo mtshar mtshon cha bsnams la phyag 'tshal lo// hUM gi nga ros srid gsum skrag mdzad cing // rngam pa'i rkan sgra phaT kyi sgra sgrogs pas// bdud dang bgegs tshogs gdul dka' ma lus 'dul// rnam rtog bgegs bdud 'joms la phyag 'tshal lo// spros bral bde mchog pad+ma rA ga'i mdog // stong nyid 'od gsal dus gsum bde gshegs blo// rnam rtog dra ba ma lus 'joms mdzad pa'i// dus gsum rgyal ba'i yum la phyag 'tshal lo// sa chu me rlung 'byung ba rnam par dag // dag pa'i zhal bzhi rigs kyi yum du snang // dran pa nyer gzhag bzhi yi ngo bo nyid// mkha' 'gro ma sogs yum la phyag 'tshal lo// sems kyi rnam rtogs bla'i srid pa sbyong // zhe sdang rnam dag thugs kyi 'khor lor snang // thod pa'i dum bu rab gtum ma la sogs// gnas dang nye gnas rnams la phyag 'tshal lo// gsung gi nga ros sa stengs srid pa sbyong // 'dod chags rnam dag gsung gi 'khor lor snang // myu gu can dang sa srungs ma la sogs// zhing dang nye zhing rnams la phyag 'tshal lo// sku yi rol pas sa 'og srid pa sbyong // gti mug rnam dag sku yi 'khor lor snang // stobs po che dang 'khor lo'i shugs can sogs// 'dus sogs gnas la bzhugs la phyag 'tshal lo// yang dag las mtha' 'tsho ba rtsol dang dran// bde chen dga' ba mos dang gtso la phyogs// gdug pa'i tshogs rnams ma lus srung mdzad pa// sgo bzhi ma mor snang la phyag 'tshal lo// brtson 'grus rnam dag yang dag spong ba bzhi// gshin rje brtan ma la sogs ma mor snang // phyogs gnyis 'dzin pas sku mdog phyed gzugs ma// rgyal ba'i yum du bstan la phyag 'tshal lo// bde gshegs brgyad kyis bstan pa'i snying por bstan// bdag med dkyil 'khor dur khrod brgyad du gnas// byang chub rkyen du shing brgyad mngon du byung // 'jig rten chos brgyad bsregs la phyag 'tshal lo// dpal 'khor lo sdom pa'i bstod pa/ rgyal po chen po in+d+ra b+hU tis mdzad pa rdzogs so// 