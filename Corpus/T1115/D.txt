@##// rgya gar skad du/ bA ka ko Sha shrI ri pa ra badzra gI ti/ bod skad du/ gsung gi mdzod 'jam dbyangs rdo rje'i glu/ 'jam dpal gzhon nur gyur ba la phyag 'tshal lo// kye ho ting 'dzin rtse gcig ro snyoms spyod pa khyad par can// dngos dang dngos med yid rtogs 'khor bar rgyu bas btang bar bya// snang dang stong pa zung du 'jug pa dbyer med de kho na// chos kyi dbyings kyi rang bzhin thams cad 'byung zhing thim par gnas// bdag dang gzhan don gnyis med dran med gsal ba'i ngang // phyag rgya chen po'i rnam grangs dpag med brjod las 'das// dngos dang dngos med yongs su btang na 'khor 'das med// rdzing bu gla gab med na phyogs bzhir 'khor lo spangs// byis pa ma shes rten 'brel 'khor bar 'jug pa'i rgyu// shes rab zhan pas dngos 'dzin bdag gzhan don mi 'grub// mar me sbar yang dmus long dag la snang mi srid// bdag gzhan don 'dod dngos 'dzin rang gis rang la 'dzin// rtog pa yin phyir btang mi btang la brtag par bya// snang med rang rig rtog pa'i tha snyad kun dang bral// thabs dang bral phyir bdag don mi 'grub mtshan mar 'gyur// dbyer med don la gnas pas de nyid ston pa dang // chos kyi dbyings la 'jug pa'i mtshan nyid bstan pa'o// bla ma las bstan lung 'brel gdams ngag rjes su ston// lung dang rigs pas rang gi mtshan nyid rtogs 'dod pa// bla ma la brten gdams ngag ldan pa dag las rnyed// bsnyen bkur byas na lhan cig bde ba mchog thob 'gyur// dri ma dang bral bya phyir bla ma'i zhabs la 'dud// mchod na byin rlabs chen po 'byung bar rgyal bas bshad// kye ho grong khyer tsam o ngan kus nam mkhar song bzhin du// thar pas 'bad na rgyal ba'i sa la gdon mi za// brjod bya rjod byed dbang bskur byin rlabs skye zhing 'phel ba'i gnas// sngon du slob mas bya dang slob dpon bya ba'i rim pa dang // rjes su slob mas bya dang zab mo dbang bskur ba// phyag rgya mchod dang bstod pa dag gis gsol ba gdab// snyan pa'i tshig gis gsol gdab rig pa rtsal dpang dang // phyag rgya la brten gsang ba'i dbang bskur sdom sbyin dang // gnang ba sbyin dang rjes su spro ba bstan pa ste// slob mas rdzas dbul zab mo'i dbang bskur dam bca' dang // bskyed pa'i rim pa la sogs bstan pa ni// ngo bo nyid kyi rim pa bstan pa dang // nyams myong bsgom par bya ba'i brjod bya la sogs kun// gang la mi gnas bya sar ko ne gang la rten mi 'cha'// 'dod pa med pa'i bde ba dag la mi gnas te// ya zung med phyir gang la rten dang rten byed bral// gnyis med rnal 'byor rang la 'char ba'i nyams myong bde// bdag tu rtog pa'i dngos po gtang na nam mkha'i mtha' ltar yangs// mya ngan 'das pa'i grong khyer dag tu 'jug 'dod na// tshogs drug thug phrad char pa rgyun gyi rnal 'byor che// snang ba stong pa skye med thug phrad rkyen la rag ma lus// gnyis med goms pas lam myur zung du 'jug mi ldog // sems can sangs rgyas rang bzhin yin par shes na rtsol ba med// gang gi ro snyoms spyod pa dag la brten nas 'bras bu thob// spyod pa byas na 'gro ba 'khor ba dag las thar bar the tshom med// bdud dang mi mthun phyogs las rnam par rgyal bar 'gyur// mtshan ma'i rnal 'byor mi bya btang snyoms rnal 'byor min// mkhas pa'i ye shes myur du thob cing sgrib pa zad// mtshan ma'i spyod pas drang don mkhas kyang rmongs rnams 'ching // ro snyoms phyag rgya chen po la brten nam mkhar 'gro// gnyis med spyod lam rgyun du bstan na tshe 'dir thob// snang ba sgyu ma'i yul la mi gnas rtog yul med// 'jig rten chos brgyad 'ching bar mi nus brtul zhugs mchog // snying rje thabs thin spyod ba chags med mkha' ltar yangs/ phyag rgya chen po yan lag bzhi ldan thabs kyi mchog // bzhir ldan phyag rgya gcig gi cho 'phrul gcig gi ngang // gnyis med ngang la phyag rgya chen po glod de gzhag // byang chub sems ldan btang gzhag med na glang chen 'dra// rtog pa'i ngo bos ba mo rta ltar snang 'dod na// rtog med snang med don la 'bad de rnal 'byor bya// sku bzhi mthar phyin 'bras bu bde ba chen po'i ngang // skye bar snang ba lam gyi lus rnams ni// sku gsum mthur ldan rtog pa rnam par bral// shes dang shes bya rang rgyud dag pa'i yul// dngos po'i rang bzhin skye ba'i rkyen snang yang // ma skyes pa yi yul las 'das ma myong // dngos po dngos med btang snyoms la sogs kun// 'byed pa med de dran med skye med yul// phyag rgya che la rtag tu mtshan nyid bral// phung po dag pas gsang ba'i yul las 'das// dga' ba bzhi yi mtshan nyid phyag rgya'i yul// rang rgyud ma yin shes rab thabs dang bral// sna rtse la sogs de nyid ma zin na// de nyid dag la sbyor yang don dam min// rang rig rdo rje gnas te sems dpa'i rnal 'byor ni// thams cad mkhyen pa'i ngo bo 'di 'drar med// rgya mtsho'i dba' rlabs brag ca'i ngo bor mtshungs// grangs tsam nyid na gang du'ang sleb pa med// dam tshig bsgrub dang 'bras bu rnam sbyar ba// mtshon bya mtshon byed tshig gi tha snyad lam// dam tshig nyams na thabs sogs nyams gang na// blo las 'das pa'i yul du slob pa med// brtul zhugs spyod pas phyi dang nang 'gyur ba// kho na nyid dang ldan na khyad par can// de nyid mi ldan dud 'gro dag dang mtshungs// de nyid sbas pas lhan cig skyes bsgoms pa// thabs bral dam tshig 'gal yang nyes pa med// 'di dang pha rol grangs la mi ltos par// da lta nyid du mngon gyur phyag rgya che// de nyid spangs na nam yang phrad mi 'gyur// phyag rgya chen po skad cig thos pas kyang // snod dang ldan mi ldan la mi ltos par// bstan pa tsam gyis rtse gcig 'di yis thob// gang zhig dran pa dag la ma yengs pa'i// lhan cig skyes don bsgom dang ldan pas thob// de nyid rang yin gzhan gyi chos mi tshol// dur khrod wa sogs tshol phyir 'brangs te phung // kye ho bram ze rigs ngan khyim 'dres 'tshol slong bzhin// bzang ngan 'dres pa gcig la gcig gnod de// mtshan ma'i rnal 'byor mtshan med don mi rig // mtshan ma med la bltas pa nam yang med// mtshan ma dus dang grangs la ltos par 'gyur// bskyed dang rdzogs pa'i rim pa khyad par bsam mi bya// gnyis med 'dus pa rnal 'byor mchog ldan gang // gang yang ma shes dran med yengs pa'i yul// dran pa'i rgyud spangs de la goms par bya// thun mong ma yin gsang sngags khyad par can// thog ma nyid nas bden pa'i ngo bor gnas// dngos grub bsdus pas lhan cig skyes la thug // de nyid khyad par rang rig yul las 'das// de nyid bde ba'i gnas dang dngos po stong // chos rnams dag pas rang bzhin bde ba'i don// gang la mi gnas blo yi yul las 'das// yul med gnas med rten dang bral bas stong // e waM dngos grub ngo bo nyid kyi rgyu// rdo rje 'chang dang rang rig bla ma'i bka'// 'dus pa'i rgyud du dri med phyag rgya che// kun rdzob las kyi phyag rgya la sogs kun// 'khor los sgyur rgyal dmangs kyi 'khor dang mtshungs// phyi nang zab mo bskyed pa'i rim pa kun// rdzogs pa'i phyag rgya nyi zla'i skar phran bzhin// dga' bral dga' ba mchog tu dga' la sogs// lhan cig skyes dga' 'khor lo'i rtsa ba nyid// dri ma med par dag byed de yi dgongs par gsal// de nyid ldan pas rtag tu ye shes myong // dbyer med thugs kyi stong nyid go 'phang yangs// lus ngag thabs ldan thabs la brten bsgom pa// dran pa skyed byed rgyu rkyen 'bras bu smin// las can drang phyir grol ba'i thabs su sbyor// las kyi phyag rgya nyams myong brod pa skyed// de nyid ldan goms nyams myong grol ba'i lam// pad+ma rdo rjer sbyor ba mthong 'dod dang // chags can lam gyis de nyid grol mi 'gyur// gzhan yang las kyi phyag rgya nyams myong dag brten la// tha mal rang lus phyag rgya chen po spar// phyag rgya chen po kun du khyab pa'i dpe// rin po che dang nam mkha' lta bur mtshungs// phung po lnga sogs gsang ba mchog tu 'gyur// 'jig rten 'jig rten 'das pa lhan cig gnas// kho na nyid ni bla ma'i bka' drin gyis// mtshon cing bsgrub mi dgos par rang la rnyed// phyag rgya chen po mchog nyid dri ma bral// go 'phang thob par bya phyir spyad par bya// rtag chad gnyis med mnyam sbyor gcig nyid gzhag // lung dang man ngag rig pas shes par bya// kho na nyid ni bsgrubs na gdon mi za// phyag rgya chen po gsal te shes goms na// kho na nyid ni rtogs par the tshom med// de nyid shes na goms pa'i stobs kyis spyod// de nyid ma shes steng sgo 'og sgo dang // rig ma la brten gsum po gtsor byed dang // chu bya la sogs nya dang dud 'gror mtshungs// rang rig rgyud la tha snyad 'jal byed dang // phyi nang gzhigs nas rang bzhin med 'dod na// 'jig rten ca co yin mod khyad med mtshungs// bden dang rten 'brel sgo nas thar 'dod dang // dbang po bsdams pas thar lam 'dren 'dod dang // byis pa chang pa stong pas 'brid dga' ste// des na bya ba byed 'dod thar med brdzun gyis bslus// grangs can rigs sogs gcer bu bye brag 'dod// byed dang rgyur lta la sogs gyi na 'khyam// kye ho de nas 'khor ba ji ltar gtang bar 'gyur// rgyu rkyen med pas rtogs yul ma yin pa'i// sems kyi de nyid phyag rgya che la gnas// de nyid stobs kyi mtshan ma dang bral zhing // tshe gcig phyag rgya chen po thob par 'gyur// kye ho ngo mtshar gsang ba'i spyod yul 'di// sman pa'i rgyal po rtogs las skye med 'char// ye shes lnga sogs mtshan nyid rang la ldan// dang po'i las can rigs kyis kho na mthong // mtshan ma la brten dran pas g.yeng ba'i rgyu// kho na nyid la phyi rol ma dmigs na// mtshan ma'i spyod yul dran med ngang la thim// mtshan ma'i rnal 'byor khams gsum 'khor ba'i lam// mtshan ma'i dngos po bag med sa bon bcas// dran med rnal 'byor nam mkha'i dkyil dang mtshungs// so sor med na ngo bo ma skyes phyir// skye bo gzhan gyi blo yi spyod yul min// de nyid lta la mkhas pas spyad byar 'byung // dran pa rnam rtog gzugs su gnas pa dang // dran med khams gsum dag pa'i gnas su spangs// de nyid ma skyes dngos grub kun gyi gnas// phyi dang nang rol ma dmigs thams cad 'grub// kye ho phyag rgya chen po yon tan mchog ldan gang // bla ma mnyes par bya phyir dngos grub kun gyi gzhi// bla ma dkon mchog mi spong yon tan 'byung // gang zhig dad pa'i sems ldan brgya lam na// rnal 'byor rnams kyis gzhung 'di rtogs par shog // gsung gi mdzod 'jam dbyangs rdo rje'i glu sa ra has gsungs pa rdzogs so// 