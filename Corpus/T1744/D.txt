@##// rgya gar skad du/ badzra bi dA ra Na kar+m+ma tsa tuHsA d+ha na bi d+hiH/ bod skad du// rdo rje rnam par 'joms pa'i las bzhi sgrub pa'i cho ga / rdo rje rnam par 'joms pa la phyag 'tshal lo// gnyis med ye shes rdo rje can// ma rungs 'dul la phyag 'tshal nas// 'byung ba bzhi la brten pa'i las// tshar gcad rjes su gzung ba bshad// sa phyogs gang du gnod pa'i las// sgrub par 'os pa der gnas te// tshwa sgo can nas sa blangs la// thab khung me dbyibs nag pos byug // gnag dang 'khyol dang dri nga dang // srin gyis rnam par zos pa dang // reg nas zug rngu bskyed pa'i shing // khung dang rjes mthun dbyibs su brtsig // gu gul nag po nA ri'i sha / khwa yi gshog pa bong bu'i sbangs// mche ba can gyi rtug pa dang // yungs kar gdon rnams tshar gcod byed// til dang me tog nag po dang // ma sha la sogs 'bru nag bcas// dug khrag tsha ba'i mar khu rnams// skyes pa'i yan lag las byung ba'i// snod dam yang na lcags kyi snod// nim pa'i shing lo'i snod bzhag nas// rdo gnyis gtsubs las byung ba 'am// rngon pa'i khyem blangs me sbar te// de'i dbus ra~M` las drag po'i me// khro gzugs 'jigs par byed pa po// mdog nag rnam par gtsigs pa'i zhal// bgrang phreng mi 'jigs sbyin pa dang // dbyu gu rtse gsum spyi blugs 'dzin// phyag bzhi 'jigs chen 'jigs mdzad pa// ra yi gdan la gnas pa bskyed// ye shes gre ni spyan drangs te// de dang gnyis su med byas la// mchod dang bstod pas mnyes par byas// oM asne de wa/ kA la ru tra/ ma hA ru tra/ sar+b+ba karma ma te shwa ra sarba duSh+Tha na mA ra ya hUM phaT/ sngags bcas rdzas rnams tsha ba yi// mar la sbags te me la dbul// slar yang mchod dang bstod pa yis// mnyes par byas la me dbus su// rang lha bskyed dang ye shes gzhug // der yang mchod dang bstod byas te// tsha ba'i mar gyis sbags pa'i rdzas// sngags bcas bsregs pas lha mnyes byas// 'dir yang de bzhin mchod pa dang // bstod pas mnyes byas sgrub gsol dang // yi ge brgya pa'i gsang sngags kyis// yongs su dag pas mnyes par bya// rdo rje'i sngags kyis lha gshegs te// slar yang mi dmigs mchod pa dang // bsreg dang mchod dang las sgrub par// gsol btab nas ni gshegs gsol bya// 'dis ni sgrub la bar gcod pa'i// bgegs med dngos grub sbyin par byed// dpal rdo rje rnam par 'joms pa'i las su bya ba me dang 'brel ba'o// // thal ba mtshan ngan snod gzhag pa// der ni bgegs kyi gzugs bris la// dkyil 'khor dur khrod so phag gis// me gzugs bris pa'i steng du gzhag // rang lhar bsgoms pa'i snying ga yi// ye shes yi ge'i 'od zer kyis// bgegs kun mdun gyi sngags la bsnyim// sngags 'od me bzhin tsha ba yis// bsreg par bsam zhing bzlas pa'i mthar// yungs kar yungs nag ske tshe dug // gsang sngags bzlas dang bcas pas brab// skyes pa'i rkang ngam seng ldeng gi// phur bu sngags bcas snying gar bsnun// de mthar gzugs bcas thal ba la// rnam par 'thor ba'i spyor ba yis// tshar gcod bgegs med grub sbyin byed// dpal rdo rje rnam par 'joms pa'i las su bya ba rlung dang 'brel pas 'thor ba'o// bsregs pa'i thal ba tshwa sgo can// shing gcig rtsa ba 'jug ngogs sa// nim pa'i khu bas sbrus pa las// bgegs gzugs snying gar sngags bris gzhug // rang lha ye shes yi ge yi// 'od kyis bgegs bkug gzugs la bstim// sngags 'od zhags pas 'ching ba yi// bsam gtan ldan pas rig sngags bzlas// 'dzeg dang 'phar dang snying rje ba'i// nga ro 'don pa'i rtags thob nas// mchod rten mtshan ma gcig pa la// dur khrod ma mo'i khyim du sba// sbyor 'dis sgrub la bar gcod pa// bcings nas bgegs med dngos grub ster// dpal rdo rje rnam par 'joms pa'i las su bya ba sa dang 'brel pa mnan pa'o// // dbe+en par tshwa sgo can sa la// dug dang khrag sbyar chus sbags pas// / dkyil 'khor gru gsum dug dang khrag // ro bsregs sol bas nag por byug // der ni bum pa kha dog gnag // sngon po'i ras kyis makul dgris te// gdug pa'i shing gis kha brgyan ngas // rgyun bral chu yis legs bkang ste// der yang ming rus yungs kar dang // dug khrag gu gul ske tshe gzhug // rang lha'i rnal 'byor ldan pa yis// bum nang yaM raM baM b+h+rUM las// rlung gnas me steng chu dkyil 'khor// bsgoms te rang snying sa bon las// bgegs bkug 'khor lo'i lte bar gzhug // sngags kyi 'od kyis bskul ba'i rlung // rnam par g.yos pas me sbar te// rab tu khol ba'i chu rlabs dang // bsregs pa'i 'khor los bgegs kyi lus// nyam thag byed bsgom gsang sngags bzlas// spyor ba 'di yis ji srid du// mngon par 'dod pa rdzogs pa dang // gang gi lus la chus reg pa// bgegs kyi gnod pa las grol 'gyur// dpal rdo rje rnam par 'joms pa'i las su bya ba chu dang 'brel pas bkru ba'o // rdo rje can gyi las gang gis// ma rungs gdon bgegs tshar bcad nas// 'gro rnams rjes su 'dzin pa'i las// 'di ni gzhan phan byed pa'o// rdo rje rnam par 'joms pa'i las bzhi sgrub pa'i cho ga / bram ze ma Ni badzras mdzad pa rdzogs so// // paN+Di ta chen po dz+nyA na shrI dang / lo tsA ba rab zhi bshes gnyen gyis bsgyur ba'o// 