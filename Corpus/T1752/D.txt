@##// rgya gar skad du/ badzra bi dA ra Na d+hA ra NI sA d+ha nA ma/ bod skad du/ rdo rje rnam par 'joms pa'i gzungs kyi sgrub thabs zhes bya ba/ bcom ldan 'das dpal kun du bzang po la phyag 'tshal lo// mi shigs kun 'joms rdo rje 'dzin// khros shing gtum pa'i sku mnga' ba// rdo rje yon tan rdzogs btud de// de nyid bsgrub pa'i rim pa bshad// dad brtan g.yo dang nga rgyal med// ser sna chung zhing bla mar gus// 'di la lhag par che dad pas// bsgrub pa 'di 'bad bde legs shog // dang por yid 'ong phyogs su yang // 'gro ba bsgral ba'i bsam pa yis// rtag tu 'di la brtson par bya// maN+Dal mchod dang gtor ma dang // las dang po yi rnal 'byor pas// dmigs pa'i rten kyang bri bar bya// rang nyid phyi nang khrus byas te// khyad par du ni lus kyi khrus// dri yi chu yis rtag tu bya// bde ba'i stan la 'dug nas ni// rang nyid zla ba sa bon bsam// de yi 'od kyis bla ma sogs// nam mkha'i phyogs su dmigs nas ni// byin gyis brlab par gsol ba gdab// de nas sems can thams cad la// lhag par byams pa bskyed par bya// de bzhin snying rje dga' ba dang // btang snyoms tshul bzhin bsgom par bya// de rjes rnam par mi rtog pa'i// rdo rje'i rang bzhin bsgom par bya// de la cung zad dmigs nas ni// rnam par rtog par ldang bar bya// gzugs la sogs pa mi dmigs kyang // sngags kyi sgra ru bsgom par bya// de rjes rang gi shes pa ni// sngags kyi phreng bar bsgom par bya// gsung gi rnam par rdzogs pa yi// phra zhing gsal pa'i rnam par ro// de nas zla ba'i dkyil 'khor de// gsal zhing cha ma 'dres par bsam// de yi 'od kyis 'gro ba rnams// rnam par 'joms pa byas nas ni// tshur la bsdu ba'i tshul gyis ni// rang snying rnam par 'joms par bsgom// zhabs gnyis chu 'dzin dag la ni// g.yon brkyang bas ni rnam par bzhugs// sku ni in+d+ra nI la dang // rdo rje snying po dang yang mtshungs// mche ba rnam par gtsigs pa ste// spyan dmar dpral ba khro gnyer can// mgo skyes dmar ser gyen 'greng ba// gsus pa che zhing sbrul gyis brgyan// smad ni ba ti mnabs pa ste// sku stod dar la yis dkris pa// rin po che yi dpung rgyan can// rang gi bdag po dbu la gnas// g.yas pa rgya gram phyogs gsum bsnams// g.yon pa sdigs mdzub thugs kar 'dzin// sra zhing mkhregs pa'i sku dang ldan// 'ja' ltar gsal ba'i bdag nyid du// bdag nyid rtag tu bsam par bya// dam tshig phyag rgya bcing bar bya// sngags 'dis byin gyis brlab bya zhing // gnas lnga dag tu gtug par bya// oM badzra dz+wa lA na lA ya swA hA/ de nas rang mdog phyag mtshan dang // blo yis gsal bar bsgom par bya// gsal ba sgyu ma'i rang bzhin du// bdag nyid rtag tu bsam par bya// de las skyon sngags bzlas pa// de ni phyi dang nang gi'o// de la nang gi bshad bya ste// rang nyid zla ba rang sa bon// de yi mtha' ma gsang sngags rgyal// mu tig 'ja' dang mar me ltar// rnam pa de ldan zla bar bsgom// de la cung zhig dmigs nas ni// yang ni gsang sngags rgyal bo bzlas// de dag ni na mo rat+na tra yA ya zhes pa nas/ a mr-i te hUM phaT ces pa'i bar du'o// de ni sgra dang bcas pa'o// rang snying khro bo'i tshogs spros te// kun kyang gsang sngags rgyal po zlos// sngags kyi 'brug gi sgra dang bcas// phyogs rnams kun du rnam par spro// gdug pa can rnams pa sdigs par mdzad// de bzhin spro zhing bsdu ba ni// mtshon cha'i 'khor lo drag spyod la// zhi la 'od zer dkar po ste// dbang la lcags kyu dmar po'o// rgyas pa la ni ser po ste// de ltar las dang rjes mthun par// 'od zer dag kyang spro bar bya// phyi ni nam mkha'i zla dkyil du// yi ge'i phreng ba bsam byas te// rgyud las ji skad bshad pa bzhin// sgra la gnas pa'i bsam gtan bya// de ltar bsam gtan 'bum gyi bar// sngon du bsnyen pa bya ba'o// de ltar bsnyen pa rdzogs nas ni// las rnams kun du spyad par bya// de dag rab tu bshad pa ni// rig sngags bcad dang bcing ba dang // phur bus gdab cing mnan par bya// de bzhin nor sogs rgyas pa dang // sdig sogs zhi dang dbang du bya// de la dbang du bya ba ni// byi ru dmar 'dra'i sa gzhi la// mo yi pad+ma'i dbyibs 'dra ba'i// thab khung dag ni bca' zhing bsam// de nas star bu'i me bus te// me yi lha ni bdag po nyid// dmar po lcags kyu thogs bsams nas// mngon byas nas ni 'od zer spro// gsang sngags mjug la las mthun gdags// star bu'i 'bru dang me tog dmar// phub ma dag ni brgya stong sreg // de yis gang 'dod de bzhin no// pad ltar dkar ba'i sa gzhi la// zla rgyas 'dra ba'i thab khung du// tsan+dan dkar po'i me sbar te// rang lha dkar po bdud rtsir ldan// de la skad cig dmigs byas la// tsan+dan dkar po'i 'o ma sbags// de bzhin dkar po'i rdzas rnams la// de bzhin yang ni sngags bzlas te// ji tsam nus pa'i sbyin sreg bya// sa gzhi ser zhing 'phos pa na// dbang chen lta bu'i dbyibs su bya// mkhas pas thab ni bca' bya zhing // star ka a ru ra yi me// cho ga dang bcas sbar bya ste// 'bras bur bcas pa'i yam shing la// de bzhin ba ru la sogs kyis// dbang chen la gnas bcom ldan 'das// gser mdog 'dra zhing dbang chen 'phro// de la sbyin sreg stong byas la// gang dag 'dod pa rgyas par bya// de dag las kyi rim pa ste// rang nyid bsnyen pa rdzogs pas su// gsang sngags rgyal po rjes dran bya// gang dag gdon gyis nyen pa yi// cho ga la sogs bshad par bya// dkyil 'khor legs par byas nas ni// bum pa rdzas sogs ldan par bri// gsang sngags brgya dang gcig bzlas te// bsgrub bya dkyil 'khor steng gzhag ste// de la khrus ni lan gsum bya// srung skud mdud pa gsum pa ni// dpung pa'am srin lag dag la bcing // des ni grol bar the tshom med// 'khor lo dag gis bsrung bya ni// rtsibs bzhi'i mtshams su mtshon char ldan// mu khyud me ri rdo rjes bskor// gur kum gi waM dag gis bris nas ni// snga dro cho ga ldan par bsrung bar bya// de ltar 'di ni bsrung ba'i rgyal po ste// 'gro ba rnams la gsang sngags rgyal pos brlab// de rgyud de dang gzhan las gsungs pa'o// oM badzra dz+wa lA na lA ya swA hA/ oM tsu ru tsu ru tsaN+Da ki li kI lA ya swA hA/ oM trA sa ya trA sa ya badzra ki li kI lA ya swA hA/ oM ha ra ha ra badzra d+ha rA ya swA hA/ oM pra ha ra pra ha ra badzra pra b+hany+dza nA ya swA hA/ bsrung ba yi'o// na mo rat+na tra yA ya/ na ma sh+tsaN+Da badzra pA Na ya/ mahA yak+Sha se nA ba ta ye/ tar+ya thA/ oM sarba byA d+hi/ sarba big+h+nAn/ sarba dur swa p+ni/ sarba du rmi ti/ sarba gra he/ sarba dz+wa re/ sarbA kA la mr-i t+yu/ sarba u pa dra pe b+h+yaH/ sarba sha trUM/ sarba pA paM shAn+tiM ku ru swA hA zhes khrus kyi'o// oM sarba puSh+Ta ye puSh+TiM ku ru swA hA/ rgyas pa'i'o// oM badzra ba shaM ku ru swA hA zhes dbang du bya'o// 'di rnams las dang mthun pa'i sngags kha las kyang shes par bya'o// 'di ni rdo rje rnam 'joms kyi sgrub thabs rgyud dang 'brel pa'i las dang bcas par shes par bya'o// gzhan yang 'dir ma bkod pa rnams bla ma'i zhal las shes par bya'o// 'di ni sgrub thabs kun gyi rgyal// rang sems mos pa'i rjes 'brel pa'i// rtog pa dang bcas sgrub pa'i thabs// rnal 'byor rnams la phan byed yin// 'di byas bsod nams dri med pa// zla ba yar ngo bzhin du 'phel gyur pa'i// 'gro rnams mos pa'i bye brag 'grub gyur te// rnam par 'joms pa'i sku 'grub shog // rdo rje rnam par 'joms pa'i sgrub thabs las dang bcas pa slob dpon ye shes rdo rjes mdzad pa rdzogs so// 