rgya gar skad du/ a nut+ta ra sarba shud+d+he kra maM nA ma/ bod skad du/ bla med sbyor ba'i rim pa zhes bya ba/ dpal he ru ka la phyag 'tshal lo// ji ltar pad+ma 'dam las skyes// de bzhin ma rig mun pa las// gnyis med rig pa skye 'gyur ba'i// rang rig de la phyag 'tshal nas// bla med sbyor ba'i rim pa yis// dri med dam chos bshad par bya// stong dang shin tu stong pa ste// stong pa chen po gsum pa yin// bzhi pa rgyu 'bras thams cad do// thabs shes yang dag sbyor ba yis// rdzogs rim yang dag nye bar 'gyur// rdzogs pa nye bar mthong ba yis// thams cad stong pa'i 'od gsal yin// rang rig gsum gyi rnal 'byor gyis// rgyu gsum rnam par dag par 'gyur// stong nyid don ni rtogs pa yin// bla na med pa'i gnas thob 'gyur// 'od gsal stong pa shes rab dang // sems nyid gzhan gyi rjes su 'brang // de la bdag gis 'di ltar ni// yang dag 'phros pas bshad par bya// rnam par chags shing shin tu chags// chags pa chen po de bzhin no// gti mug la sogs dug gsum gyis// brtan dang g.yo ba'i sems nyid 'di// 'das dang ma 'ongs da ltar gsum// zhi dang chags dang rtogs par ldan// phyi rol ji ltar nang na gnas// 'das dang ma 'ongs da ltar ba// 'das pa'i 'das par bdag gnas so// srid pa che dang shin tu srid// bkres dang skom pa kun du ldan// tshor ba nyal ba'i tshor ba dang // shin tu tshor ba'i skad cig gcig // so sor rtog dang snying rjer ldan// ngo mtshar ldan pa'i rnal 'byor la// nyams dang phrag dog rnam par bsags// de ltar sum cu rtsa gsum gyis// rang rig ye shes rnam par 'gribs// rnal 'byor ba yi nyams len la// nam mkha' bde chen pad+ma'i dbus// zla ba'i gdan la haM yig gnas// kun rdzob gsal zhing dri ma med// 'byung 'jug rlung 'dzin ye shes yin// zla tshes dmar po shes rab ste// dbyangs yig dang po thig ler ldan// rlung ni 'dzin phyir bsgom par bya// de ni 'od gsal skar chen ltar// sems nyid stong pa'i thabs yin no// gzugs dang bral zhing kha dog med// zhi ba'i rnam pa zung 'jug bral// brtan dang g.yo ba'i tha snyad med// de ltar bla ma'i drin gyis ni// 'das dang ma 'ongs da lta ba// rdo rje'i bzlas pa'i ting 'dzin gyis// ci yang mthong 'gyur je tshom med// ji ltar bud shing skam po la// me rgyu gnas kyang 'bar ba med// de bzhin brda dang rtsol med la// byams sems gnas kyang grub pa med// de phyir nga rgyal la sogs spang // brtson 'grus bskyed la bla ma bkur// dbang bskur thob nas nyams len gyis// rnal 'byor dang po'i sbyor ba yis// sa ni brgyad po thob par 'gyur// 'od gsal gsum ldan rdzogs pa yis// yongs su rdzogs pa'i sa thob po// dbang bskur thob kyang skur pa 'debs pa dang // brtson 'grus chung la log lta 'dzin pa dang // bla ma'i skyon brjod yon tan brjod mi 'gyur// rgyal ba'i lam ni de yis thob mi 'gyur// bkur sti med cing de nyid thob tu re// tshig ni 'jam ste khro tshul bstan nas 'gro// mi tshogs mang po gnas pa'i sa ru ni// bla ma mthong yang phyag sogs mi byed de// snod dang mi ldan gdams ngag mi sbyin no// yon tan bzang thob brtson 'grus ldan pa ni// bla ma 'khor sogs bkur sti ldan pa la// sangs rgyas rnams dang mnyam pa'i dga' ba 'dzin// rgyal bas gsungs pa'i chos la sred pa che// rgyud rten rgyud mang rdo rje sems dpa' ni// byang chub sems dpa'i lam du 'gyur ba de// dge ba'i rtsa ba gang thob rgyur 'gyur ba// 'gro ba drug la bsngo zhing bkra shis shog // bla med sbyor ba'i rim pa zhes bya ba slob dpon bA da ga dzas mdzad pa rdzogs so/ 