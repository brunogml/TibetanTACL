@// lung bstan sbyor ba'i man ngag bzhugs// @##// bcom ldan 'das rdo rje 'dzin pa la phyag 'tshal lo// lung bstan sbyor ba'i man ngag 'di// rgyud rnams kun las mi gsal ba'i// mkha' 'gro ma yis rgyas btab la// rnal 'byor blo dman don du ni// yang nas yang du gsol btab nas// yid ches brod pa bskyed pa'i phyir// man ngag rim pa bstan pa la// bla ma las ni mnyan par gyis// gsang sngags sgo ni dpag med nas// thabs kyi rim pa mang gsungs pa// sems can las ni sna tshogs pas// so so mos pa mi mthun phyir// dper na sman rnams nus pa yis// nad rnams so sor sel ba bzhin// man ngag thabs rnams so sos kyang // dug gi nad rnams 'joms par byed// dper na sman nus gcig gis kyang // phrad pa tsam gyis nad 'joms pa'o// yang na gnyis 'joms gsum 'joms dang // bzhi 'joms lnga 'joms la sogs dang // mang po 'dus nas 'joms pa dang // de dag kun gyis ma choms pa// sbyor ba gzhan log 'joms pa dang // gnyan pa kho nas 'joms pa dang // sman dang sbyor ba de dag kyang // mkhas pa yis ni 'joms par 'gyur// mi mkhas pas ni gnod par 'gyur// sman pa mkhas par gyur kyang ni// brtson 'grus nan tan ma byas na// nad rnams 'joms par mi 'gyur ro// de bzhin mthun pa'i dpe rnams kyang // mkha' 'gro ma yis lung bstan na// zhib pas 'di ru ma phye'o// bsgoms pa'i stobs kyis nyon mongs 'joms// bsgoms pa las byung dngos grub kyis// mchog gi dngos grub thob par 'gyur// ting 'dzin thob par ma gyur pas// tshogs 'khor tshogs mchod dngos grub po// de ma byung na sbyin sreg gis// dngos grub sgrub par gsungs pa yin// de ma byung ba bzlas brjod do// de ni ma byung gtor ma bya// de rnams kun las ma byung na// las ni phran tshegs gzhan yang bstan// yang na de dag thams cad kyang // gcig 'dus gnyis 'dus gsum 'dus dang // bzhi 'dus lnga 'dus la sogs pas// 'byung bar 'gyur ba gsungs pa yin// yang na mchog 'dod pa la ni// thams cad rdzogs par dgos par gsungs// thun mong dngos grub sgrub pa la// che chung gis na rim pas gsungs// sbyor ba re res kyang ni 'grub// gsang sngags la la'i bzhed kyis ni// dper na sbrul ni gshu bur zhugs// rtsa bar 'gro dang co tor 'gro// de bzhin rnal 'byor sngags pa yang // rig 'dzin sa dang rdo rje dmyal// la la dag gi gzhung gis ni// bar ma do nas 'gro ba'o// la la skye ba phyi ma la// la la dag gis bzhed kyis ni// gnyis dang gsum pa dag la'o// bzhi pa'am lnga par 'dod pa'ang yod// la la skye ba bdun pa la// phyag rgya'i dngos grub thob par 'dod// de ltar gzhung lugs mi 'dra ba// mang du gsungs pa de dag kyang // 'gal ba med de kun kyang bden// gsang sngags kyi ni gzhung gis kyang // skye ba bdun las mi dma' bas// skye ba bdun gyi tha ma la// ma bsgoms kyang ni sangs rgyas sa// zhes su rgyud las bstan pa yin// skye ba bdun zhes bya ba yang // sngags pa'i byang chub sems dpa' yin// sngags dang sman la sogs pa yi// stobs kyis lus sems las rung bas// sha dang thod pa la sogs pa// bsten cing zos pas dngos grub thob// de bas sngags mthu'i yon tan no// sa dang pha rol phyin pa la// skye ba bdun pa 'ong srid kyang // de ltar 'ong ba shin tu dkon// skye ba bdun pa zhes bya'i gnas// phal cher dur khrod chen po yi// mkha' 'gro ma yi gnas su skye// rig 'dzin sa zhes bya ba yang // gcig ni de la'ang bya ba yin// rig 'dzin sa la'ang gsum yod de// dur khrod rin chen sa dang ni// bar snang lha gnas lha rtan sa// mkha' spyod 'og min stug po'i sa// gnas ni de gsum yin par gsungs// skye ba bdun pa'i gang zag ni/ lus dang gnas ni khyad par can// sngags spyod pa yi yul dag tu// 'ga' tsam byung ba dag kyang yod// skye ba gcig sogs gzhan pa ni// de rnams gnas kyang de bzhin no// skye ba bdun pa'i gang zag ni// dad dang snying rje la sogs ldan// pha rol phyin bcu'i chos la spyod// mthun 'jug spyod pa kun la mkhas// bzo dang rig pa gnas la mkhas// lta ba ma nor gdeng du gyur// spyod pa la dor thabs la mkhas// man ngag mthong ba tsam gyis ni// the tshom med par 'jug par byed// man ngag bsgoms ma thag tu ni// ting 'dzin skye 'gyur rang gi ni// khams dang dus kyi bye brag shes// rgyud lus mtshan gyi man ngag la// thos pa tsam gyis dbu zhabs kyi// man ngag rnams ni khong du chud// bshad pa'i rgyud dang 'grel pa dang // mngon rtogs pa yi rim pa rnams// ma thos pa ru shes par 'gyur// dper na shing 'dzer stsal pa tsam// rgyud lus man ngag mdo mdo yi// mkhas pa la ni brten pa su// thams cad don rnams khong chud nas// skabs phyed spyi don shin tu rgyas// dka' 'grel mngon rtogs rim pa ni// rtsom nus don la shin tu mkhas// mig ni yun ring mi 'dzum zhing // yi dam lha bsgom dus su ni// skye ba bdun pa'i grib ma snang // skye ba gnyis sogs gzhan po la// grib ma'i rtags kyang de bzhin no// bsgoms pa'i stobs kyi khyad par gyis// zhag bdun zla gcig zla bdun du// mkha' 'gro mas ni lung ston zhing // chos bshad rtags rnams ston par mdzad// chos pa yi ni mdzad spyod kyang // dngos su sprul nas ston pa dang // yang sprul sum sprul la sogs su// sprul nas ston dang yang na ni// sku ni mi snang sgra yis su// nam mkha' las su ston pa dang // yang na phyag mtshan la sogs la// sgra byung nas ni ston pa dang // yang na rmi lam mtshan mas su// dus bzhi dus gsum dus gcig tu// yang nas yang du ston pa'o// ma thos pa yi man ngag rnams// ston mor byed na skye bdun sogs// sngags kyi dngos grub thob pa yi// rnal 'byor rig 'dzin byang chub sems// yang na dang po skyes nas ni// theg chen chos la mos nas kyang // man ngag bsgoms la shin tu dga'// slob dpon la ni man ngag gi// rna brgyud gcig tsam thos pas su// bsgoms pas dngos grub thob par 'gyur// de nas gong bzhin byung nas su// gzhan la yang ni ston par nus// yang na skye bdun gang zag ste// skyes ma thag tu yi dam lhas// rmi lam na ni chos bstan nas// man ngag de bsgoms dngos grub ni// phra mo dag ni thob nas kyang // gzhan la chos ni ston par nus// de nas rim gyis gzhan yang 'byung // yang na skye bdun gang zag de// rkyen ni gnyis po 'dzom pa las// bsgom pa la ni dga' bar 'gyur// son gyi bsgoms pa'i stobs kyis ni// 'bad rtsol drag po ma byas par// thun gcig la ni sgom pa rnyed// de nas rim gyis bsgoms pas su// zhag bdun nas ni lung ston 'byung // de nas rim gsum gong ma bzhin// de nas mngon shes drug ldan nas// phyag rgya'i dngos grub thob par 'gyur// sngags pa'i dngos grub thams cad kun// skye ba 'di la phyag rgya thob// de ltar ma gyur rnal 'byor pa// gong ma bzhin du skye bdun du// len pa'i rtags ni gong bzhin 'byung // skye ba 'di thob tshul rnams kyang // theg chen snod du rung ba la// dbang bskur man ngag thob pa yis// dam tshig ma nyams bshags la brtson// bskyed rim brtan par gyur pas ni// lus kyi rnam rtog bzlog nas kyang // rdo rje bzlas la brten nas kyang // ngag gi rnam rtog bzlog nas ni// sems dben pa la brten par bya// sems kyi 'khrul rtog bzlog nas kyang // sgyu ma'i ting 'dzin la gnas nas// 'od gsal la ni 'jug par bya// de nas spros med man ngag la// lhun gyis grub 'gyur phyag rgya'i mchog // yang na bskyed rim la brten nas// tshe la dbang ba'i rig 'dzin sgrub// tshe la dbang sgrub rig 'dzin gyi// rdzogs pa'i man ngag bsgom par bya// des su phyag rgya'i dngos grub 'thob// yang na bskyed rim brtan pa yis// rdzogs pa'i man ngag gang bsgoms kyang // zla ba drug gis phyag rgya 'thob// rdzogs rim bskyed pa la brten nas// de nas rdzogs pa'i rdzogs pas ni// phyag rgya'i dngos grub thob par gsungs// de ni slob dpon chen po'i gzhung // sbyor na lta ba gdeng 'gyur gtso// lhan cig ldog bya'i tshul du ni// byas nas the tshom mi skye zhing // ldog par mi 'gyur 'byung pos kyang // tshugs par mi 'gyur 'bras bu myur// de ltar ma gyur rnal 'byor pas// man ngag nyams su lon par bya// man ngag bsgoms pa'i stobs kyis ni// mkha' 'gro ma yis lung ston pas// lung bstan pa yi dus su ni// lta ba man ngag zab mo ni// bstan pa bsgoms pas phyag rgya 'thob// mang na rnal 'byor rim pas ni// blo yi rab 'bring khyad par ni// bag chags rkyen la sogs pa yis// rab 'bring dgu dang gsum dang ni// dbye bar bya ba'i don shes bya// rgyu rkyen 'dzom pa'i gang zag ni// skye ba 'di la lung ston pas// phyag rgya'i dngos grub thob par 'gyur// rkyen ni rab tu mang gyur pa'i// rab kyi 'bring sogs ldan pa can// bar ma do la lung bstan no// rab kyi tha ma ldan pa ni// skye ba phyi ma lung ston no// 'bring gi gsum po'i rigs ldan yang // gnyis dang gsum dang bzhi ru sbyar// tha ma'i rigs ldan gsum po yang // lnga dang drug dang bdun du sbyar// yang na rkyen sogs ldan gyur kyang // rgyu la sogs pa'i nus pa rnams// drag zhan gyi ni rim pa yis// rkyen gyi tshul bzhin sbyor shes bya'o// rgyu rkyen gnyi ga 'bring sogs kyi// rim pa dang ni ldan pa rnams// gong ma gnyis dang mi mthun pas// gsum dang bdun du sbyar shes bya// gnyis ka zhan par gyur pa na// gsang sngags snod du mi rung bas// dbang bskur mi bya 'jug pa tsam// dge ba'i sa bon chung gyur kyang // smon lam btab pa'i dad ldan de// gsang sngags la ni mos gyur nas// yang nas yang du gsol 'debs la// phyi ma'i dbang bskur tsam byas la// mi zab dbyibs kyi man ngag bstan// de las bstan pa'i gang zag la// lhag ma rnams ni rim gyis bstan// yang na rnal 'byor rim pa ni// yi dam lha tshogs so so ru// so so bag chags gzhag pa dang // mos pa la sogs rim pa yis// the tshom la sogs med mod kyang // dngos grub 'grub par ma gyur na// sgyu ma lta bu'i 'du shes kyi// tha mi dad par bsgoms nas kyang // man ngag yang yang spros kyang ni// 'gal ba med de dngos grub 'grub// de ltar byas kyang ma byung na// sgrib pa shin tu che gsungs pas// sbyin sreg tshogs 'khor bzlas brjod dang // gtor ma la sogs cho ga yis// bdun nas stong gi bar du ni// mkhas pas ci nus rgyud brtags la// sna tshogs sdig pa sbyang ba gsung // lus kun la ni gnod pa yi// tsher ma'i phung pos lam rnams 'gags// me yi sbyor ba mkhas pa yis// bsregs pas thams cad med par byed// de nas lam ni rnyed nas ni// gang du phyin par 'gro bar byed// de bzhin sngags sogs mthun rnams kyis// sgrib pa la sogs bcom nas kyang // ting nge 'dzin gyi lam rnyed nas// dngos grub kyang ni thob par 'gyur// dngos grub khyad par ma thob kyang // phra mo la sogs thob par 'gyur// mtshan ma'i lung ston phra mo 'byung // gal te de ltar ma gyur par// tshe dbang ma thob rnal 'byor pas// sgrib pa rnams ni byang gyur nas// skye ba phyi ma la sogs su// dngos grub kyang ni thob par 'gyur// yang na sngags kyi mthu rnams kyis// sdig sgrib rtsad nas mchod kyang // che long rags pa mgo bcom nas// gzhan dag mi skye mgo gnon zhing // dam tshig ma nyams bshags la brtson// smon lam dge rtsa bsngo legs pas// skye ba 'di rjes gzhan dag tu// dus dang gnas dang slob dpon dang // grogs dang phyag rgya man ngag sogs// skyes ma thag tu rnyed par 'gyur// de ru dam tshig ldan sogs pas// rim gyis skye bdun brgyud nas su// 'bad rtsol drag po ma byas par// sangs rgyas sa la 'gro bar gsungs// de sogs lung bstan sbyor ba rnams// mkha' 'gro ma yi lung ston du// rnal 'byor mkhas pas shes par bya// 'di ni blo dman don ched du// cung zad bsdus te bstan pa yin// mkha' 'gro ma yis lung ston kyang // 'jig rten 'das dang 'jig rten pa// 'jig rten 'das pa gnyis yod de// sa nas rig 'dzin mkha' 'gro dang // bde gshegs byin rlabs mkha' 'gro'o// mkha' 'gro de dag gnyi ga yang // mdzes pa'i gzugs dang mi mdzes pa'i// gzugs ni sna tshogs sprul nas ston// de la 'jigs dang mi 'jigs dang // re dang dogs pa'i sems spangs te// phyag rgya brda la sogs pa yis// ston pa'i dus su las rnams ni// ston par shes par ma gyur na// dngos grub med de nyams par 'gyur// de bas nan tan cher bskyed la// man ngag thos pa che ba gces// thos pa che bar ma gyur yang // gang sgrub rgyud skor la sogs la// slob dpon la ni yang nas yang // the tshom chod par mnyan par bya// rgyud rnams thos par mi nus pas// sgrub pa'i cha rkyen bcu bdun po// shes par de ni ma byas na// dngos grub 'grub par mi 'gyur ro// slob dpon la ni brten pa yis// ma tshang yang ni 'grub par gsungs// 'jig rten pa la gnyis yod do// rgyal bas bka' la btags pa yis// sangs rgyas bstan pa bsrung ba dang // bdud ni nag po la sogs pa// dam la ma thogs bar chod mkhan// de ltar gnyis su ma shes na// dngos grub thob kyang slar la 'tshor// de gnyis gzugs dang rtags sogs pa// gong ma bzhin du ston pas na// de yi rim pa gong bzhin bya// de dag brtags pa'i cho ga yang // zhag gsum zhag bdun rtsa gcig tu// re dogs la sogs thams cad kun// spangs nas rnal 'byor ting 'dzin la// nan tan du ni brtson 'grus bya// tshogs 'khor la sogs yang dang yang byed pa'i dus su rdo rje glu// len cing phyag rgya sogs bstan pas// ting 'dzin phyag rgya gsal ba dang // mtshan ma la sogs gsal 'bar zhing // gzugs dang sgra dang dri la sogs// thams cad brtan zhing mi 'gyur na// lha yi mtshan mar shes par bya// de las bzlog pa thams cad kun// bdud kyi rtags su shes par bya// de la sogs pa mtha' yas mchog // mkha' 'gro'i lung du bstan pas na// 'dir ni sgrub po'i don du bsdus// sgrub pa'i cha rkyen man ngag rnams// sgrub po nyams su len pa la// bstan zhing spel na bsod nams 'phel// nyams su mi len ser sna can// rdzas dang lus srog la sogs pa// bla ma la ni 'bul mi nus// de la man ngag bstan mi bya// de la man ngag bstan pa na// dngos grub nyams te sdig pa 'phel// dam tshig nyams nas mkha' 'gros gsod// cha rkyen la sogs bcu bdun po// ston pa phyag na rdo rje yis// sems dpa' phyag na rdo rje la// rna ba brgyud pa'i gdams ngag de// rdo rje mkha' 'gro ma la bstan// des ni ro langs ma la bstan// gnod sbyin phyag na rdo rje dang // slob dpon phyag na rdo rje yis// brgyud pa'i gdams ngag rim pa rnams// nan tan gyis ni btsal bar bya// de la btsal ba ma shes na// dper na yid bzhin nor bu ni// klu rgyal gtsug nas rnyed nas ni// 'dam rdzab nang du stor ba bzhin// de bzhin man ngag rin chen 'di// lus ngag yid gsum dka' ba yi// sgo nas slob dpon la btsal nas// dam med rmongs pa'i lag shor na// dngos grub mi thob nyams par 'gyur// de bas nan tan bskyed de btsal// lung bstan pa'i rim pa'i sbyor ka'o// slob dpon chen po b+ha bas mdzad pa rdzogs so// // lo tsA ba tshul khrims gzhon nus bsgyur cing gtan la phab pa// 