@##// rgya gar skad du/ badzra pA Ni sA d+ha naM nA ma/ bod skad du/ phyag na rdo rje sgrub pa'i thabs zhes bya ba/ bcom ldan 'das rdo rje hUM la phyag 'tshal lo// dpal ldan sangs rgyas 'dus pa'i sku// gdug pa 'dul mdzad sbrul sogs brgyan// rdo rje 'dzin la phyag 'tshal te// de yi sgrub thabs bri bar bya// bcom ldan rdo rje 'dzin pa yi// sgrub thabs kyi ni go rims rnams// bla ma ji ltar gsungs pa ltar// man ngag brjed byang du bkol la// khro bo'i rgyal po bsnyen 'dod pas// gnas ni dur khrod shing gcig gam// yang na rdo rje 'dzin pa'i khyim// bkra shis nyams dga'i gnas dag tu// maN+Dal sngon po legs byas la// me tog la sogs mchod rdzas dgram// bde ba'i stan la rab 'dug ste// gdong la sogs pa khrus byas la// skad cig ma yi ting 'dzin gyis// hUM yig las ni mdog nag pa// khro bo'i rgyal po rab bsgoms te// dpa' ba'i nyams gyis yungs kar la// skad cig ma yi ting 'dzin gyis// sngags bzlas khro bo'i sprul pa spro// gdug pa tshar bcad tshur 'dus pas// rdo rje gur dang ra bar gyur// de nas rang gi snying gar ni// a dkar zhu bas zla ba yi// dkyil 'khor nya gang lta bur bsam// de steng hUM sngon zhu ba las// rdo rje sngon po rtse lnga bsam// de yi bum par hUM sngon po// de las 'od zer phyogs bcur 'phros// sangs rgyas byang chub sems dpa' dang / lhag pa'i lha dang bla ma rnams// spyan drangs mdun gyi mkha' la bzhugs// bsod nams tshogs ni bsags pa'i phyir// phyag 'tshal mchod sbyin sdig bshags rnams// bdun po yongs su dag pa yi// tshig tu brjod de tshogs bsags bya// spyan drangs rnams ni gshegs su gsol// de nas ye shes tshogs bsags phyir// phyi nang snod bcud 'od zhu nas// bdag nyid kyi ni thugs kar thim// de nyid 'od zhu hUM la 'dus// hUM zhu zla tshes thig ler thim// chos rnams rang bzhin rnam dag pa'i// ngo bo nyid las byung ba yi// sngags 'di yang dag brjod par bya// oM ma hA shU n+ya tA dz+nyA na badzra swa b+hA ba At+ma kou0f85haM/ tshig gi don dang bcas par bsgom// chu las chu bur rdol ba'i tshul// yaM las rlung gi dkyil 'khor de// raM las me yi kha dog lnga// dbus su paM las pad+ma bsam// a las zla ba'i dkyil 'khor ro// de yi steng du hUM sngon las// de zhu rdo rje sngon po ni// 'od zer sngon po 'phro bar bsam// de yi bum par hUM sngon bsam// de las 'od zer hUM phra mo// 'phros nas phyi nang snod bcud sbyangs// tshur 'dus rdo rje phra mor gyur// sngar gyi gnas su thim pa las// de zhu rdo rje sngon po ni// nam mkha'i mtha' dang mnyam par bsam// de yi bum dkyil hUM sngon las// sku mdog nam mkha'i mdog can la// de las 'od byung bcud sbyangs te// tshur 'dus phyag na rdo rje yi// sku ni phra mo'i tshul du 'dus// de las phyag na rdo rje'i sku// mdo nas ji ltar gsungs bzhin bsgoms// de nas dam tshig sems dpa'i sku// bsnyen pa'i dus su bsgom pa ni// sku mdog nam mkha'i 'od can la// zhal gcig phyag kyang gnyis pa ste// spyan dmar mche ba gtsigs pa la// phyag g.yas rdo rje g.yon sdigs mdzub// shin tu gdug cing khros pa ste// klu chen brgyad kyis rnam par brgyan// stod g.yogs sngon po legs bsnams shing // na bza' chos gos sngon po 'chang // smad g.yogs ba ti khra bo dang // stag gi smad g.yogs seng stod g.yogs// nyi zla'i steng na gar byed dgyes// bdag nyid dang ni sbrul rgyan gyi// kha nas ha ha'i sgra sgrogs pas// log 'dren tshogs rnams 'joms par byed// de ltar khro bo'i rgyal por ni// bdag nyid rnam par bsam par bya// bdag nyid dam tshig sems dpa' yi// thugs kar zla ba rdo rje hUM// 'phro 'dus ye shes sems dpa' bsgom// thugs kar nyi ma rdo rje hUM// sran ma nas tshad yungs 'bru la// rtsa ba'i sngags kyis bskor bar bsam// rdo rje go cha'i phyag rgya yis// gnas lngar gtug cing lus bsrung bya// na maHsa man+ta badzrA NAM ka ba tsa hUM/ rdo rje rtse lnga'i phyag rgya yis// sngags 'di brjod de brtan par bsam// na maHsa man+ta badzrA NAM badzra tsaN+Da ma hA ro Sha NA ya hUM/ lcags kyu'i phyag rgya bcas nas ni// thugs ka'i hUM las 'od 'phros pas// 'od zer lcags kyu'i dbyibs byung nas// ye shes sems dpa' spyan drangs te// 'og min gnas mchog dam pa yi// lcang lo can gyi pho brang nas// sangs rgyas kun gyis rjes gnang ba'i// gsang bdag 'phags pa gos sngon can// 'khor bcas ma lus spyan 'dren gyis// 'dir gshegs mchod pa dam pa bzhes// oM nI lAM bar d+ha ra badzra pA Ni sa ma ya maN+Da la ma d+he A gats+tsha ya/ A gats+tsha ya/ pra be sha ya/ pra be sha ya/ tiSh+Tha ya tiSh+Tha ya/ a ba lo kA ya hUM dzaHmdun gyi nam mkhar bzhugs par bsam// snying ga'i lha mo'i tshogs kyis mchod// oM nI lAM bar d+ha ra badzra pA Ni/ badzra puSh+pe pU dza me g+ha sa mu dra s+phar Na sa ma ye hUM/ badzra d+hU pe hUM/ badzra A lo ke hUM/ badzra gan+d+he hUM/ badzra nai wi d+ye hUM/ badzra gI ti ga ta ga ta hUM swA hA/ sngags dang tshigs bcad rab brjod pas// dngos sam yid kyis mchod pa dbul// de nas bstod dang phrin las bcol// mdun du gta' yi gtor ma la// a las ban+d+ha gzhal yas khang // thun mong gdan dang nyi ma'i steng // hUM yig las ni mdog gnag pa// las kyi sems dpar bskyed par bya// ri rab chen po'i lho shar nas// lcang lo can gyi bskul tshig dang // sngags dang phyag rgyas spyan drangs bstim// mchod dang sdig bshags la sogs bya// dzaHhUM baM hoHzhes pa yis// ye shes sems dpa' bstim pa bya// spyi bo mgrin pa snying ga ru// oM AHhUM gsum rab bkod de// yi ge bcu gsum 'khor lo bsgom// oM sarba ta thA ga ta kA ya bA ka tsit+ta badzra swa b+hA ba At+ma konyahaM/ sku gsung thugs su byin brlabs nas// mi bskyod sangs rgyas bye snyed rnams// spyan drangs mchod dang sdig bshags te// rjes su gnang ba gsum ldan gyis// dbang bskur byin brlabs gnyis med thim// oM shrI badzra pA Ni hUM ma hA tsaN+Da sarba duSh+TA na/ sarba bud+d+ha sa pa ri wA ra badzra sa ma ya hUM/ chos kyi rgyal por dbang bskur ro// thugs ka'i ting 'dzin sems dpa' la// gtad de sngags kyi phreng bas bskor// bdag dang las kyi sems dpa' la// spro dang bsdu ba'i rim pa rnams// ji lta bar ni gsal bar bsgom// bcom ldan 'das kyis gsungs pa yi// gsang sngags skyon spangs bzlas par bya// bsnyen dus lha la gtad de bzlas// sgrub pa'i dus su sngags la gtad// bzlas dus gzas pa po rnams la// gtad de sngags kyi 'phro 'du bya// de nas bdag dang rgyan cha yi// sbrul gyi kha nas sngags bzlas pas// me yi 'tshubs ma dmar nag dang // khro bo grangs med 'phros ba las// de yis de dag bsregs nas kyang // lhag ma lus par gyur pa rnams// spogs pa yi ni sbyor bas bsreg // de ltar byas nas bsgom zhing bzlas// de nas dang po'i thun thon nas// skyo'am dub na mchod byas te// gtor ma byin gyis brlabs te dbul// bstod dang phrin las bcol bar bya// ji ltar nye bar ma gyur pa// ye shes sems dpa' gshegs mi gsol// mchod rten sngon po dag la'o// thun ni gnyis dang gsum pa la// ye shes sems dpa' mchod pa dang // thun ni tha ma bsgom pa'i tshe// dang po'i thun ni mthun par gsungs// yi ge brgya pas brtan par bya// de nas ldang ba'i dus dag tu// rig sngags las kyi lha la gtad// de ltar ma nor bsgoms byas na// dngos grub dam pa ci 'dod pa// gang la dmigs pa de 'grub 'gyur// bsnyen rdzogs mtshan ma bzang ba dang // ye shes sems dpa' gshegs mi gsol// gshegs na dngos grub yal 'gyur bas// lha ni rgyun du 'khor ba yi// man ngag zhal las shes par bya// gtor ma bka' las phab nas ni// gta' yi bdag po mchod byas nas// gta' gtor bskul tshigs bcas la gtad// bsgrub bya'i phyogs su dmar lam bstan// gta' yi bdag po gshegs su gsol// las kyi sems dpa' bdag la bsdu// hUM hUM zhes bsdu mi dmigs bsgom// skad cig ma yi nga rgyal gyis// spyod lam ci bder gnas par bya// bsnyen rdzogs mtshan ma bzang gyur nas// drag po las la sbyar byas te// mchod rten sngon po sku gdung ldan// me tog sngon po drir bsnyugs kyis// nyi shu rtsa gcig tu mchod cing // bdag nyid gos sngon chas gon la// rak+Sha rus pa'i phreng ba bgrang // sngags ni brgya dang brgya lnga bcus// thun bdun gyis ni rnal 'byor bya// rdo rje'am seng ldeng phur pa la// gzungs sngags stong rtsa brgyad bzlas te// bsam gtan rdo rje thogs pa yi// drag sngags lnga bcu rtsa gcig bzlas// gzas pa po la bsnun gyur na// des ni las rnams thams cad 'grub// bdag gis 'di byas dge ba yis// blo chung rnams kyis don rtogs te// 'bad pas tshogs gnyis bsags nas ni// phyag na rdo rje thob par shog // phyag na rdo rje mdo lugs kyi man ngag // slob dpon su wA gI shwa ra kI rtis gzungs kyi 'grel pa ltar mdzad pa 'grel pa las gzungs sgrub thabs su mdzad pa rdzogs so// // rgya gar gyi paN+Di ta dI paM ka ra shrI dz+nyA na dang / lo tsA ba rgya brtson 'grus seng ges bsgyur ba'o// 