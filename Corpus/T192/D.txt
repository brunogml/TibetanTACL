// @##// rgya gar skad du/ shrI tsakra sasba ra maN+Da bo pa yi kanA ma/ bod skad du/ dpal bde mchog gi dkyil 'khor bya ba'i thabs zhes bya ba/ dpal bde mchog la phyag 'tshal lo// kun du bzang po'i snying po ni// rdo rje ye shes chos mchog ldan// drag po'i mdzes ma dang bcas pa'i// rdo rje dpal drag phyag 'tshal nas// dpal ldan bde mchog rgyud du ni// de la bsdus pa'i rang bzhin gyis// ci gsungs dkyil 'khor cho ga'i rim// de 'dir rgyas par bshad par bya// gang phyir dbang bskur cho ga ni// gcig tu tshang bar ma bstan gang // gang zhig rgyud gzhan las grags pa// bsdebs nas gcig tu legs bsdus nas// dbang bskur cho ga'i dgos pa ni// slob ma rnams la rjes brtse bas// sngags dang tshigs bcad gzhan gyis ni// de yang 'dir ni kha bskang bya// de la slob ma gtsang zhing brtson// 'dod chags zhe sdang rnam spangs shing // slob ma yon tan thams cad ldan// gzhan gyi rig ma sun mi 'don// slob dpon mtshan nyid dang ldan pa// de bzhin bstan bcos mang po thos// sngags dang rgyud kyi cho ga shes// bzod ldan mtshan nyid shes par bya// he ru ka dpal dbang bskur gyis// dbang bskur rnal 'byor ched du brtson// ji srid bla ma dgyes bar du// de srid bla ma 'bad pas bsten// bu khyod ci bya zhes brjod de// de nas rang gi bsam pa smra// mchod pa'i sprin gyis rab mchod nas// sngags 'di yis ni phyag bya ste// oM sarba ta thA ta kA ya bA ka tsit+ta pra Na men badzra ban+d+ha naM ka ro mi zhes pa'am/ oM shrI badzra he he ru ru kaM hUM hUM phaT DA ki nI dz+wa la sam+bar swA hA zhes bya'o// de bzhin gshegs pa kun zhi ba// de bzhin gshegs pa kun gyi gnas// chos kun bdag med pa yi mchog // dkyil 'khor dam pa bshad du gsol// mtshan nyid thams cad yang dag rdzogs// mtshan min thams cad rnam par spangs// kun du bzang po sku yi mchog // dkyil 'khor dam pa bshad du gsol// zhi ba'i chos mchog las byung ba'i// ye shes spyod pa rnam spyod pa// kun du bzang po gsung gi mchog // dkyil 'khor dam pa bshad du gsol// sems can kun gyi sems chen po// rang bzhin dag pa dri ma med// kun du bzang po thugs kyi mchog // dkyil 'khor snying po bshad du gsol// zhes bya'i bstod pa'i tshigs bcad kyis// bla mar lan gsum gsol ba gdab// gsol ba btab pa'i bla ma gang // rang gi sems la 'di bya ste// dpal ldan bde mchog rim gsungs pa'i// cho gas 'gro ba thams cad ni// bdag gis 'bad pas bton nas su// bde ba mchog la dgod bya ste// yang dag bla na med pa yi// byang chub nges par 'dis ster byed// de ltar bstod pa byas nas ni// 'di ltar yang ni brjod par bya// nyon mongs 'dam gyis ma gos pa// srid pa'i rgya mtshor bying ba yi// de phyir rgal bar mi nus pas// sems can phung po shin tu sdug // nyan thos la sogs brgal ba dang // rgyal sras byang chub sems dpa' dang // dpa' bo rnams kyis bde chen 'thob// dkyil 'khor shes la spro bar gyis// dri ma gsum spangs 'khor lo gsum// bla na med par khyod 'jug gam// 'di nyid lan gsum brjod par bya// de bzhin slob mas lan gsum mo// 'gro ba gdon pa'i bsam pa yis// spro bas 'di skad du ni brjod// slar yang bla mas slob ma la// 'di skad du ni dri bya ste// khyod kyis yo byad thams cad ni// tshogs sam lan gsum dri bar bya// slob mas kyang ni brjod bya ba// yo byad phun tshogs cung zhig 'byor// cung zhig kyang ni ma 'byor brjod// gsol ba 'debs pa'i tshigs bcad ni// sngags pas tshigs bcad nyi shu gcig // gsol ba btab pa'i bla ma yis// slob ma de ni yongs su gzung // cho ga 'di yis yang dag par// yid ni mnyam par legs par gzhag // de la thog mar re zhig ni// he ru ka dpal rgyal bdag nyid// rnal 'byor gang zhig dkyil 'khor 'dri// de yi rnal 'byor rtogs par bya// de nas he ru ka zhes pa'i// slob ma mnyam par gzhag pa la// ji srid rim bzhin yi ge gsum// spyi gtsug mgrin pa snying gar dgod// rgyud med rnam par nyams don du// gar yang rnam par mi gnas dang // brjod dang bral ba'i rang bzhin dang // de bzhin 'di ni rang bzhin med// slob ma rang bzhin med 'di bya// 'og nas brjod pa'i rang bzhin gyis// he ru ka dpal rnal 'byor du// slob ma rdzogs par bskyed nas ni// dbang bskur yang dag bsdus pa ni// yid kyis yongs su brtag pa yin// lha mo bzhi yis dbang bskur ba// mkhas pas bdud rtsis khrus bya'o// pul+lI mA la ya la sogs// nyi shu rtsa bzhi'i sa bon ldan// de yi sa bon mthu yis ni// rab tu gtum mo la sogs pas// mdun nas slob mchog go cha bya// de nas srung ba chen por 'gyur// spyi gtsug la sogs thams cad du// ji srid pus mo bar mtshams med// de yis sems las byung ba'i bgegs// thams cad du ni 'byung mi 'gyur// de ltar yang dag nyer bskyed bya// slob ma yongs bzung tshigs bcad dgus// de bzhin slob ma yongs su bzung nas// bsnyen pa yang dag brtsams pa ste// dpal ldan he ru ka rnal 'byor// de yi sngags dang rnal 'byor rig // dkyil 'khor yang dag ji lta bar// rab tu brtag par su yis nus// rang gi lha yi rnal 'byor gyis// dkyil 'khor dag ni brtags na 'grub// rang gi lha yi rnal 'byor ni// bdag gis 'di ru bshad bya ste// rnal 'byor can gyis de gnas bstan// ji bzhin gsal ba brjod par bya// 'bab chu ri bo yid 'ong ba// 'bras bu rtsa ba bcas pa dang // me tog sna tshogs bkram pa yi// rgyun du shing gi grib ma la// grong khyer las ring nye ba min// skye 'gro yid mthun skye bo spangs// gal te med na chu bo'i 'gram// nye bar sdong po yal 'dab ldan// gal te sa phyogs med na ni// rgyal po gang du 'dod par ro// grong khyer dag gi sa phyogs sam// gong du bstan pa'i sa phyogs su// yid du 'ong bar yang dag spyod// phyag dar byug pa la sogs kyis// 'bad de rdzogs par byas nas ni// dri dang me tog sna tshogs sogs// yang dag mchod la gtor ma brtsams// de nas 'jam pa'i stan la ni// yang dag gnas te bdud rtsi lnga// g.yas kyi ngos su bzhag nas ni// brtul zhugs can gyis ri lu bza'// slob dpon yang dag rgyud shes shing // sngags dang phyag rgya'i pha rol son// phyi rol yan lag blangs nas ni// de dag lhan cig rnal 'byor bya// de la 'di yis rim shes pas// phyag rgya drug dang ldan pa'i lus// thal ba spangs pa'i lhag ma yis// rig ma yang dag brgyan par bya// sems can kun la phan don phyir// bde ba'i rgyu ru bdag nyid ni// he ru ka dpal nyid yin no// sngon du smon lam lan gsum brjod// kha sbyor rnal 'byor bsgom byas nas// dur khrod chen po brtsam par bya// ro ni tshig dang ma tshig dang // ce spyang bkra mi shis pa'i sgra// khwa dang 'ug pa bya rog dang // sdong po khung bu sbrul dang ni// 'di ltar 'jigs pa'i gzugs brnyan ni// dang por byas te de ma thag // 'og nas 'byung ba'i rnal 'byor che// hUM zhes skad cig gis dmigs la// A li kA li lan gsum brjod// rab lan gsum dgod pa ni// gnyi ga yi ni spyi gtsug dang // mgrin pa snying ga dag tu dgod// sngon bzhin 'gro kun snang med par// de bzhin du ni bdag nyid bya// smon lam dbang gis nam mkha' la// langs te sems kyi mtshan nyid ni// oM AH hUM gi yi ge gsum// ji lta ba yi rim pa bzhin// steng 'og bar du rnam par bsam// de nas hUM yig gyur pa las// rtse lnga pa yi rdo rje ste// de yi lte ba'i dkyil gnas pa// yang na hUM gi yi ge blta// hUM las 'od zer 'phros nas ni// AH yig la ni zhugs par bsam// de bzhin AH las byung nas ni// oM yig la ni legs par zhugs// oM las 'od zer 'phros nas ni// oM AH hUM gi yi ge gsum// ji srid nam mkha'i mthar thug par// de srid yi ge gnas 'dra ba// sems can thams cad rnam dag don// de ltar spro bar 'dod pa yin// rtsa ba'i yi ge gsum po las// 'od zer lcags kyu rnam par spos// slar ni yang dag bkug nas su// yi ge gsum la legs par bsdu// phyi nas de yi oM yig ni// AH yig la ni gzhug par bya// de bzhin AH yig rdo rje la// rdo rje yang ni hUM la gzhug // mgo bo zla phyed thig le sgra// sgra yang de bzhin rim shes bya// sgra tsam du ni zhugs byas la// de yang nye bar dmigs mi bya// de ltar byas nas phyi nas ni// sangs rgyas zhing ni rnam sbyang bya// ya ra la wa'i rang bzhin la// rlung dang me dang sa dang chu// de steng rus sbal thod pa'am// ji ltar 'dod par brtag par bya// der ni a yi rang bzhin las// sna tshogs rdo rje bsgom par bya// de steng pad+ma 'dab ma brgyad// de yi steng du ri rab bsgom// de bzhin du yang 'dab ma brgyad// ze'u 'bru dkar po bcas pa yis// grags pa'i rang bzhin sa bon ni// gong nas gong du bsgom par bya// pad+ma'i 'dab ma'i kha dog ni// nges par 'dir yang brtag bya ste// dang por kha dog nag po'o// gnyis pa de bzhin ljang gu ste// gsum pa'i rnam pa dmar po'o// bzhi pa ser po'i rnam pa ste// mtshams kyi 'dab ma 'dres pa'o// rin chen sna bzhi'i rang bzhin gyi// ri yi rgyal po zur bzhi pa// ri bdun ri yis yongs bskor ba'i// ze'u 'brur A li kA li dgod// zla ba'i dkyil 'khor bsgom par bya// de bzhin sangs rgyas zhing du gnas// 'di ltar yongs su grags pa yin// 'di ni rdzogs pa'i rim pa ste// 'khor lo gsum dang bdag nyid bcas// gzhan du rnyed par dka' ba'i phyir// 'bad de legs par gsungs pa yin// nA da tsam las byung ba yi// de bzhin du ni thig le'o// thig le las ni zla phyed byas// zla phyed las ni de bzhin mgo / mgo bo la ni haM yig go// haM las U ni byung ba ste// de ltar hUM yig rdzogs nas ni// zla ba'i gzugs brnyan steng du bsgom// hUM gi yi ge gcig nyid las// bde mchog dkyil 'khor ma lus pa// gzhal yas khang pa'i mthar thug par// ci gsungs skad cig de la bsgom// sa gzhir 'bras kyi sa bon bzhin// 'dir ni phyir 'byin rim pa med// dpa' bo rnams dang mkha' 'gro ma// rang bdag dus gcig bskyed pa ste// dpa' bo dbang phyug ze'u 'bru la// de yi kha dog phyag sogs rim// bla ma'i man ngag gsungs pa ni// rgyas pa ru ni bshad par bya// rtsa zhal rang lus thams cad ni// du ba'i mdog can 'od 'phro ba'i// spyi bo g.yon phyogs zla phyed dang // ral pa'i dbu rgyan gyis brgyan pa'i// sna tshogs rdo rjes mtshan pa ste// thod pa lnga yi dbu rgyan can// dbus su dpa' bo lha dbang phyug // g.yon du mkha' 'gro lA ma'o// g.yas ni dum skyes gzugs can ma'o// de 'og rdo rje phreng ba dang // thams cad du ni spyan gsum pa// g.yon gyi zhal ni ljang gu ste// rgyab ni shin tu dmar ba'o// g.yas kyi zhal ni ser ba ste// de ltar zhal gyi rim pa'o// sku la phyag rgya drug gis brgyan// zhe sdang thams cad spangs pa yi// mgul rgyan dang ni lag gdub dang // spyi gtsug nor bu rna cha dang // thal ba dang ni mchod phyir thogs// de rnams phyag rgya drug tu grags// A li kA li rnam dag pa'i// thod pa'i phreng ba 'phyang ba ste// stag gi pags pa'i sham thabs gang // dngos su de dang ldan pa'o// dang po phyag ni gnyis dag gis// rdo rje dril bu gnyis bzung nas// lha mo legs 'khyud 'o byed pa'o// gnyis kyis glang po'i pags pa'i gos// de yi rgyab nas khrag 'dzag cing // 'od kyi dkyil 'khor bzhin du bskor// g.yon gyi phyag ni gsum pa na// ngo mtshar rdo rje kha T+wAM ga / bzhi pa na ni thod pa ste// rgyu ma sha khrag bcas pa'o// lnga pa na ni zhags pa ste// drug pa tshangs pa'i mgo bo'o// g.yas kyi phyag ni gsum pa na// rtse gsum bgegs ni 'joms pa'o// bzhi pa na ni dgra sta ste// lnga pa na ni ro langs so// drug pa mi zad rde'u chung sgra// phyag ni bcu gnyis dag tu 'dod// rus pa yi ni rgyan gyis brgyan// pad+ma'i ze 'brur gnas pa yi// lha mo thod pa'i phyag gis ni// khrag gis bkang nas mgul nas 'khyud// dus gcig tu ni phan tshun 'thung // gang phyir zhal ni gcig phyir ro// g.yas pas rdo rje bsnams pa ni// steng du rab tu brkyang ba nyid// de ltar lha mo phyag gnyis sam// skra grol 'od kyi tshogs dang ldan// thal ba spangs pa'i phyag rgya ni// lhag ma yi ni tshogs kyis brgyan// mi yi rus pa'i ska rags mdzes// spyan gsum nam mkha'i gos can no// g.yas brkyang pa yi zhabs dang ldan// gzhan ni g.yon ni brkyang ba'i zhabs// 'jigs byed yang dag mnan pa yi// gnyis ni legs par bsgom par bya// shar gyi 'dab mar mkha' 'gro ma// g.yon par lA ma ru ni grags// rgyab tu dum skyes ma yin te// g.yas su gzugs can ma ru grags// pad 'dab de dang de mdog 'od// lha mo bzhi ru grags pa yin// mtshams kyi pad+mar thod pa rnams// dri chen dri chu khu khrag go// pad+ma'i phyi rol 'khor lo gsum// snying por yongs su brtags pa yin// rtsibs ni brgyad brgyad 'khor lo ni// de ni 'phar ma sum brtsegs so// dpa' bo mgon po zhabs nas ni// rked pa'i bar du gnas pa ste// sku yi 'khor lo 'di brjod pas// stobs po che la sogs brgyad do// rked pa'i bar nas brtsams nas ni// nu ma gnyis bar yang dag gnas// gsung gi 'khor lo ji lta bar// myu gu can la sogs brgyud do// nu ma nas ni brtsams nas su// mgrin pa'i bar du gnas pa ni// thugs kyi 'khor lo ji lta bar// thod pa'i dum bu sogs brgyad do// keng rus che la sogs zhes pa// de rnams ming gis g.yon zhes bya// dpa' bo nyi shu rtsa bzhi yang // thams cad phyag bzhi pa nyid do// thog ma yi ni phyag nyid kyis// dpa' bo dbang phyug bzhin du gnas// g.yon pa'i phyag na thod pa ste// g.yas na de bzhin rde'u chung ngo // dpa' bo zhabs ni g.yas brkyang pa// bud med zhabs ni g.yon brkyang ba'o// dpa' bo rnams dang mkha' 'gro rnams// sngags dang phyag rgya sngon bzhin no// nag po dmar po de bzhin ser// sku gsung thugs kyi rdo rje can// dang po'i sgor ni khwa gdong ma// g.yon du 'ug pa'i gdong ma ste// nub tu khyi gdong mar shes bya// lho ru phag gi gdong ma ste// lhag ma gshin rje brtan ma dang // gshin rje pho nya de las gzhan// gshin rje mche ba nyid dang ni// gzhan yang gshin rje 'joms ma ste// lha mo de ltar mtshams rnams su// lha mo bzhi ru grags pa yin// gtso bo yi ni zhal gyi gdong // sgo skyong bzhi yang de mdog go// mtshams bzhi yi ni lha mo rnams// mdog gnyis nye ba'i rim pas so// sum cu rtsa drug lha mo rnams// g.yon gyi phyag na thod pa'o// g.yas na gri gug shes bya ste// gcer bu skra ni grol ba'o// ma lus yang dag brjod pa ni// thams cad 'di bzhin bsgom par bya// 'khor lo gsum po nang byas nas// gzhal yas khang pa bsgom par bya// dri dang me tog de bzhin spos// bzang po'i lha bshos byug pa dang // bzang po'i mar me phyed pa dang // bza' dang ston mo'i bye brag dang // sgron ma dang ni bdud rtsi dang // sna tshogs pa yi btung ba dang // gling bu pi wang rnga phran sogs// rnam pa sna tshogs glu yi sgra// gar ma sgeg mo sogs mchod kyis// shin tu mnyam gzhag mchod byed cing // rta babs bzhi dang yang dag ldan// dra ba dra ba byed pas brgyan// dril bu dar dpyangs ba dan sogs// rnga yab me tog phreng bas brgyan// dur khrod rnams ni thams cad du// sngar gsungs de yi khyad par ro// bsrung ba'i don du phyi rol du// ra ba gsum gyis bskor ba ste// rdo rje pad+ma 'khor lo ni// ra ba zhes ni grags pa'o// gzhal yas khang gi mtha' yi bar// mkhas pas de ltar shes par bya// sna tshogs thams cad rdzogs par ni// dus gcig tu ni bsgom par bya// bye brag mang po spyod pa yi// yang dag brtan zhing bsgom par bya// de nas gnod mdzes sngags kyis ni// mkhas pas bgegs ni bskrad bya ste// tshig rkang dag ni bzhi po de// zhal bzhi nas ni brjod par bya// mkha' 'gro ma sogs lha mo bzhi// thugs kyi 'khor sogs 'khor lo can// khwa gdong la sogs pho nya brgyad// so so'i ming ni brjod par bya// de nas srung ba'i cho ga'i phyir// 'di ltar lus kyi go cha bya// oM ha zhes bya rdzogs pa yi// rdo rje sems dpa' snying gar gnas// na ma hi las mgo bo la// rnam par snang mdzad gnas pa'o// swA hA hu las spyi gtsug phyogs// pad+ma gar gyi dbang phyug go// bau ShaT he las phrag gnyis su// he ru ka dpal dag tu grags// hUM hUM ho las mig gnyis su// de bzhin rdo rje nyi ma yang // phaT haM ni lus kun la dgod// de nyid yongs su gyur pa las// rta mchog mtshon cha'i gzugs can ni// lus kun la ni rnam par gnas// oM baM rdo rje phag mo ni// lha mo'i lte bar gnas pa'o// haM yoM zhes bya'i sngags kyis ni// gshin rje ma ni snying gar gnas// de bzhin hrIM moM zhes byas ni// rmongs byed ma ni kha la gnas// hreM hreM zhes bya mgo bo la// skyed byed ma ni rnam gnas pa'o// hUM hUM zhes bya spyi gtsug dbus// rnal 'byor ma ni skrag byed gnas// yi ge phaT phaT ces bya bas// ma lus lus kun gtum mo yi// mtshon cha yi ni rang bzhin no// de ltar yan lag drug dgod pa// gnyi ga la yang byas par bsam// thal mo phye ba'i thod pa yis// mkhas pas mchod yon lan gsum sbyin// ye shes 'khor lo gzhug pa'i phyir// sngags dang phyag rgya yang dag brtsam// ji ltar 'khor lo 'dir bstan pa// de yang de bzhin gnas pa nyid// hUM yig snying gar bsam bya ste// de las byung ba'i 'od zer gyis// dpa' bo kun du gnas pa yis// ye shes 'khor lo yang dag bskul// rkang pa yang dag brkyang bya ste// g.yas pa yi ni mtheb chen gyis// g.yon pa yi ni mtheb chen mnan// pho nya'i phyag rgya lhag ma ste// mthe'u chung gi ni sor mo dang // de bzhin rdo rje thal mo brkyang // mtheb mo sngon du kha sbyar nas// mtheb rtse 'og tu blta bar bya// mdzub mo gnyis ni phan tshun du// lcags sgrog lta bur bcing ba nyid// dpral ba'i steng du yang dag gzhag // phaiM ni lan gnyis brjod pa yis// rkang pa g.yo ba'i tshul gyis ni// g.yon dang g.yas su de bzhin no// rang gi 'khor lo lta bus blta// 'khor lo 'khor lor gzhug par bya// de nas lha mo'i gnas bzhin no// lte ba snying ga de bzhin du// kha yi phyogs dang dpral ba ru// phyag brgya bzhi ni yang dag dgod// de la sngags ni 'di yin no// oM sarba bud+d+ha DA ki nI ye badzra bar+Na nI ye swA hA/ oM badzra bai ro tsa nI ye swA hA/ oM hrIH ha ha hUM hUM phaT/ oM shrI badzra he he ru ru kaM hUM hUM phaT phaT/ DA ki nI dz+wa las m+ba raM swA hA/ de nas thams cad bsrung ba'i phyir// phyi rol mtshams kyi ra ba ni// nam mkha' yi ni khongs nyid du// rdo rje gur ni bsgom par bya// de ltar yongs su rdzogs byas nas// rdo rje pad+ma bsgom par bya// byA las byung ba'i rdo rje bsam// de bzhin pad+ma d+yA las so// de nas ar+g+ha byin nas ni// dril bu 'bad pas dkrol bar bya// phyi nang gsang ba la sogs pa'i// sgeg mo la sogs yang dag mchod// e ma'o chos e ma'o chos// e ma'o chos don yang dag byung // chos don dag pa bdag med pa// rdo rje rgyal po phyag 'tshal 'dud// sku gsung thugs ni legs dag pa// nam mkha' dang ni mnyam pa'i gnas// 'gyur ba med cing snang ba med// rdo rje'i sku la phyag 'tshal 'dud// de bzhin gshegs pa'i thugs kyi gtso// dus gsum lam gyi lam la gnas// nam mkha' chen po dbyings byung ba// nam mkha' lam la phyag 'tshal 'dud// nam mkha' sku ni yang dag byung // nam mkha' gsung ni rab 'jug byed// nam mkha' thugs ni chos kyi mchog // spyod pa'i go 'phang phyag 'tshal 'dud// rdo rje sems dpa' theg pa che// nam mkha' spyod pa rnam sbyong ba// kun du bzang po mchod pa'i mchog // rgyal ba mchog gi mchod pa gsungs// 'dod chags zhe sdang gti mug che// rdo rje theg pa ston byed pa// nam mkha'i khams dang mnyam pa'i mchog // rgyal bzhi mchod pa bshad du gsol// thar pa'i lam la rab 'jug pa'i// theg gsum lam la 'jug pa'i mchog // sangs rgyas skal bzang dag pa'i bdag // mi mchog mchod pa bshad du gsol// byang chub sems ni yangs pa'i spyan// chos kyi 'khor lo skor byed cing // sku gsung thugs ni yongs dag pa// rdo rje theg pa phyag 'tshal 'dud// bstod pa yi ni tshig 'di ni// sangs rgyas kun gyis thun mong gsungs// yang dag bstod nas sngags 'di yis// snyim pa'i me tog gtor phyag bya// oM sarba ta thA ga ta kA ya bA ka tsit+ta/ pra Na me na badzra ban+d+ha naM ka ro mi// sgrub po lha nyid sku ldan na// gang la bstod cing phyag kyang byed// phyogs lnga de ltar brjod ce na// byis pa rnams kyi log rtogs te// bde gshegs bde bar gshegs pa la// phyag byed pa dang stong byed ltar// nga la nyams pa ci yang med// nga la skyon yang byung ba med// dpal ldan sangs rgyas rgyud kun du// kun mkhyen bcom ldan nyid kyis gsungs// mchod rten la sogs bzhengs pa ni// bde gshegs bde bar gshegs kyis gsungs// 'dir ni 'khor gsum dpa' bo dang // dpa' mo rnams ni yang dag mchod// phyag 'tshal ba dang bstod pa ste// 'di ltar mkhas pas bsgom par bya// dpa' bo dbang phyug longs spyod kyang // bdag la bdag gis bstod pa'am// yang na dpa' mo dbang phyug gis// yang na 'khor lo gsum gyis bstod// sngags pa gang zhig yongs rdzogs pas// dga' ba bsrung zhing bsngags pa brjod// ji srid byang chub sems ma rdzogs// de srid bde ba chen po med// de phyir rgyud kyi de nyid ni// phyi ma las kyang phyi ma brjod// de skyes pa yi tshigs bcad brjod// byang chub sems ni bla med pa// dam pa bdag gis bskyed par bgyi// de la sogs pa sngon byas nas// mya ngan 'das la dgod par bgyi// de la thug par nyid smras pa// byang chub sems kyi mtshan nyid do// de phyir smon pa'i sems kyis ni// phyis ni byang chub 'bras bur 'dod// rgyu la 'bras bu btags pa'i phyir// byang chub sems su brjod pa'o// rigs lnga la ni sbyor ba la// gzhan du sems can 'di don med// zab cing rnyed dka' gsang ba 'di// cung zad tsam yang gsal ma bstan// bla ma brgyud pa'i rim pa yis// dam pa'i don de shes par 'gyur// de phyir de nyid rtogs byed pa'i// ye shes lnga ni bsgom par bya// 'di ltar me long ye shes dang // yang ni mnyam nyid ye shes dang // de ni so sor rtog bya zhes// bya ba nan tan nyid dang ni// lnga pa byang chub sems nyid kyang // gdams ngag las ni shes par bya// me long dri med ye shes la// sems can thams cad rnam bsgom bya// sngags pa snying rje chen po yis// sems can dmigs pa dang bcas pas// sems can mgon med sdug bsngal zhing // nus med gzhan gyi 'dren pa med// nyon mongs kyis ni 'khrug gyur pa// de phyir mkhas pas shes par bya// de nas phyis ni chos rnams kun// mkhas pas snying rje bcas pas ni// mnyam pa nyid kyi bdag med pa// dmigs shing bsgom pa dag tu bya// dngos 'di rang bzhin med pa ste// bdag gzhan yang dag skye ba med// sgyu ma dang ni smig rgyu bzhin// thams cad stong par bsgom bya ste// yang ni so sor rtog pa yin// chos la dmigs pa dang bcas pa'i// smon lam dri ma med byas nas// dag pa'i sems kyis bsgom bya ste// bya ba nan tan ye shes ni// rtag tu gzhan la phan byed pa// nyon mongs can sems rnam dag phyir// rnal 'byor pa ni de ltar bsgom// sems can rnams ni sangs rgyas su// chos kyi dbyings la nges gnas pa// chos kyi dbyings kyi rang bzhin phyir// sangs rgyas rnams su bsgom bya'o// cho ga gcig tu 'dir rtogs bya// gzhan yang bla ma'i 'dod pa yong // me long ye shes phyag rgya che// mnyam nyid ye shes mkha' 'gro ma// de bzhin so sor rtog pa nyid// chos kyi phyag rgyar bsgom par bya// bya ba nan tan ye shes ni// rdo rje pad+ma sbyor ba'o// rnal 'byor pa yis skabs 'dir ni// dga' ba'i rgyu phyir sna tshogs kyi// sbyor thabs la sogs bstan pas ni// lha mo bde bas mchod par bya// de nas bsgul bskyod skabs su ni// dga' ba rnam gsum dran bya ste// dga' ba dang ni mchog dga' dang // rab tu dga' ba nyid dang yang // shin tu bde ba'i thabs kyis ni// bzhi pa mchog tu bde ba'o// sems can 'gro ba'i don byed rgyu// dga' ba rang nyid dgyes pa'o// lha mo bde bas dgyes pa na// mchog dga' zhes ni brjod pa yin// dpa' bo rnams dang mkha' 'gro rnams// rab tu dga' bar gnas pa'o// shin tu yang dag bde ba'i thabs// rang dang gzhan du dbye ba med// shes rab thabs kyi rjes la gang // byang chub sems kyi 'bras bur 'dod// 'di yang 'bras bu'i ngo bo nyid// dngos su byang chub rgyu nyid do// sems can gang rnams myang 'das ched// mya ngan 'das pas de 'das phyir// thug pa med par thal ba med// mkhas pa kha cig spyod yul lam// yang dag thug med 'dod pa na// rab tu bzang bar bya ba ste// dgos med mkhas pas lce yis blang // 'khor lo gsum la gnas pa kun// thams cad thun mong du bya'o// de nas dril bu yang dag blang // mkhas pa yis ni bstod pa bya// dpa' bo dbang phyug rjes 'gro'am// dpal mchog dang po bstod pa bya// he ru ka dpal ye shes che// thub pa chen po thabs chen po// mgon po chen po rnam pa che// shing rta chen po theg chen po// snang ba chen po shes rab che// dpa' bo chen po don chen byed// nga rgyal chen po gzhi chen po// rgyal po chen po che ba'i che// mthu chen bde ba chen po ste// rol pa chen po rten chen po// mtshon cha chen po drag chen po// 'jigs pa chen po rgod pa che// chags pa chen po zhe sdang che// gti mug chen po stobs chen po// tsham ngam chen mo drag chen po// stobs po che la bsnyems pa che// sku gsum lam gsum cha byad can// 'khor lo gsum ni srid gsum mchog // dri ma gsum spangs dus gsum gnas// spyan gsum sum cu'i dbang phyug ste// srid las 'das pa srid dam mchog // srid pa ldan zhing srid pa bral// yod med srid pa snang ba po// srid pa'i dgra yi gtso bo ste// rnal 'byor chen po rnal 'byor spyod// rnal 'byor ma yi rnal 'byor brtson// rnal 'byor las byung rnal 'byor shes// rnal 'byor rnal 'byor 'joms byed pa// dpa' bo rdo rje dbang phyug dgyes// rdo rje phreng bas rnam par brgyan// rdo rje kha T+wAM yan lag brten// rdo rje chen po rdo rje phyag // rdo rje gar chen brtan pa ste// rdo rje'i glu ni sgra chen po// rdo rje pad+ma ting 'dzin gnas// rdo rje gdan ni dga' bas dga'// gus par byed pa bde ba thob// skye 'gro rgyal bas skyong byed pa// khyod la bdag ni gus pas gnas// lus ngag yid kyis thams cad du// mkha' 'gro ma yi dra ba 'dud// mkha' 'gro dkyil 'khor phyag 'tshal lo// stong nyid ye shes phyag 'tshal lo// stong pa'i yid la phyag 'tshal bstod// de ltar bstod pa byas nas ni// sngags kyi bsnyen pa yang dag brtsam// mkhas pas rtsa ba'i sngags rnams bsam// snying po'am nye ba'i snying po'am// sgra las skyes pa la sogs pa'i// gang zhig de yi mthar thug pa// sprul pa'i sku ru bshad pa dang // gzhan yang longs spyod rdzogs pa'o// ji ltar khwa gdong la sogs brgyad// g.yon nas yongs bskor gsum la ni// sngags pa bsam gtan mnyam gzhag ste// sku yi 'khor lor gzhug par bya// de bzhin sku yi 'khor lo g.yas// gsung gi 'khor lor gzhug par bya// de bzhin gsung gi 'khor lo g.yon// thugs kyi 'khor lor gzhug par bya// thugs kyi 'khor lo'i lha mo bzhi// rang gi g.yon nas gzhug par bya// de dag kyang ni ji ltar gnas// dpa' bo dbang phyug zhal bzhir ro// sngon gsungs pa yi cho ga yis// go cha chen po ngo mtshar che// mgo bo nas ni brtsam nas su// brgyad pa gsum gyi yan lag ldan// phreng ba yang dag blangs nas su// mu tig che la sogs par sprul// ji srid skyo ba ma skyes par// sngags kyi yan lag ma nyams bzlas// gang yang skyo ba skyes gyur na// mtshungs par yang dag bsdu bar bya// de nyid longs spyod rdzogs sku'o// gzhan yang chos kyi sku zhes pa// sku gsum yongs su rdzogs ched du// tshe dang rang don 'phel bya'i phyir// lte ba'i phyogs kyi snying po la// pad+ma ge sar bcas pa bsam// de steng zla ba'i dkyil gnas pa// brtan por hUM gi yi ge bsgom// hUM las A li phreng ba dang / de bzhin kA li 'od zer spro// de nyid 'byung ba'i rlung spros nas// de bzhin 'jug pa'i rlung dang bsdu// ji srid skyo ba ma skyes bar// de ltar re zhig yang yang bya// 'jug pa'i rlung gi hUM yig la// de nyid bsdus pas yang dag bsdu// sku gsum po ni rnam gzhag pa// rgyud 'di la ni legs par grags// bsdus nas bstod pa rab tu bya// de nas bsod nams yongs su bsngo// sngags pa yang dag langs nas ni// phyi rol phyag rgya legs bcas pas// lhag dang chad pa'i skyon spangs phyir// sngags dang lha la bzod par gsol// sngags rnams rdzogs dang zhes bya'i phyir// mkhas pa yis ni sbyin sreg bya// 'dir yang phyi rol sbyin sreg zhar// lus kyi sbyin sreg byed pa lhag// bza' dang ston mo la sogs rnams// de bzhin mkhas pas bdag tshim bya// zas rnams cung zad sbyangs pa ni// de yi 'og tu 'bar ba med// bdud rtsi lnga ni bsgom bya nyid// thod pa'i zla ba'i dkyil 'khor ro// de bzhin zla ba re'u mig dgu// oM yig dkyil 'khor re'u mig la// hrIH ni mdun gyi re'u mig la// ha ha lho dang rgyab tu'o// g.yon gyi re'u mig hUM yin te// dbus la yang ni hUM yig go// mtshams ni bzhi ru phaT yig ste// de la sngags kyis mngon par bsngags// de la 'di'i sngags rnams ni/ oM sarba badzra kA mi Ni sarba b+hak+Shu sho d+ha ya gu h+ya badzra Ni hUM swA hA/ de ltar sbyin sreg bya ba ni// sngags dang lha ni tshim par bya// tshim par yun ni mi ring par// sgrub pa pos ni dngos grub 'grub// de bzhin gzhan du yang gsungs pa// sngags ni chad dang lhag pa dag // rtag tu kha skong byed 'dod pas// de phyir sbyin sreg rab bsngags so// sku gsung rdo rje can mchog gis// 'di ltar thun gsum thun bzhi ru// sngon du bsnyen pa bla med pa// g.yeng ba med pa'i sems kyis su// sgrub po mnyam par bzhag ste bya// oM shrI he ru ka zhes sogs// lhag ma yi ge brgya mnyam pa// sngags pas ci bder brjod nas ni// sangs rgyas gsol btab bsdu bar bya// oM shrI he ru ka sa ma ya ma nu pA la ya/ shrI he ru ka / twe no pa tiSh+Tha Di D+ho me b+ha ba// su po Sh+D+yo mi b+ha ba/ su to Sh+yo mi b+ha ba/ a nu rak+to me b+ha ba/ sarba sid+d+hi m+me pra ya ts+tsha/ sarba karma su tsa me tsit+taM shri yaM/ ku ru hUM ha ha ha ha hoH/ b+ha ga wAn sarba ta thA ga ta badzrA mA me muny+tsa badzrI b+ha ba/ ma hA sa ma ya satwa AH/ lha dang gnyis med rnal 'byor pas// sngags ni rtag tu brjod par bya// snang ba skye bar gyur na ni// de yi dus na dkyil 'khor brtsam// dkyil 'khor nye ba'i dus su ni// bde mchog bla med zhag bdun du// gzhal yas khang bcas mthar thug par// mkhas pas 'khor lo gsum bsgom bya// sngon du bsnyen pa sngags dang bcas// nyis brgya dang ni nyi shu'o// dkyil 'khor bri bar rung ba yi// 'dir ni phyogs kyi sa bshad de// lha khang dang ni skyed tshal grong // grong khyer dang ni tshong dus kyi// shar gyi phyogs su brtsam par bya// ji srid byang phyogs la sogs pa'i// phyogs bdun dag ni spang bar bya// shar phyogs dkyil 'khor bris gyur na// bzod med pa yang bzod ldan 'gyur// lho phyogs char ni dkyil 'khor bri// skye 'gro 'chi dang 'tshe ba 'byung // dkyil 'khor gang la dmigs te 'chi// lung rigs sngags ni gzhan du min// nub kyi phyogs su slob dpon 'chi// byang gi phyogs su zhugs pa 'chi// de bzhin me yi phyogs cha ru// char chen po ni 'bab 'gyur te// lho dang nub kyi mtshams la ni// mu ge chen po 'byung bar 'gyur// rlung gi phyogs su 'dri ba ni// rlung dang char pa 'byung bar 'gyur// mchod rten gnas su 'chi bar 'gyur// gang zhig klu yis byin brlabs shing // shing grib 'khrigs pa'ang de bzhin no// de rnams ma gtogs byang shar mchog // de ru gnas la gang zhig sa// rigs kyi rim pa rnam shes bya// bram ze rgyal rigs rje'u rigs dang // dmangs rigs dang ni rnam pa bzhi'o// bram ze dkar por shes bya ste// ser po rgyal rigs su ni brjod// dmar po rje'u rigs shes par bya// nag po dmangs rigs su ni grags// dkar po yi ni sa phyogs su// dbang phyug rdo rje spyi gtsug dang // dbyug pa dang ni bgrang phreng dang // rigs pa bsgrub par bya ba min// tshad dang ldan zhing snum pa dang // mtho dang dma' ba'i skyon spangs pa'i// shar dang byang du gzhol gyur cing // sa phyogs yid 'ong sbyang bar bya// thod pa rtsa ba rus pa skra// phub ma rdo ba gseg ma dang // thal ba sol ba srog chags ni// khru do tshad tsam brkos te spang // srog chags bcas na rlung chen 'byung // rus par bcas na zug rngu 'byung // gseg mar bcas pas lkugs par 'gyur// phub ma sol ba la ni rims// skra dang shing rtsa la sogs pa// gnod pa phra mo 'byung ba srid// de phyir shis par brjod pa yis// 'bad pas sa yi cha sbyang bya// rgyal po khru ni brgya la bri// blon po la ni de yi phyed// gtso bo la ni de'i phyed brjod// tshong dpon la ni bcu gnyis so// 'dir ni sgrub po rnams kyi khru// dkyil 'khor gyi ni rim par brjod// ji ltar lung las gsungs pa'i don// rang gi nus pas bri bar bya// de la re zhig thog ma ru// mkhas pas mngon 'dod phyogs cha ru// rus pa'i phye ma dug dang khrag // ske tshe la sogs bcas pa yis// sa gzhir gtor zhing rtsa sngags kyis// bgegs ni bskrad par bya ba'o// yang ni rang gi slob ma la// sa yi bdag po phyed btang nas// zhi ba'i sbyin sreg cho ga ni// de la gnyis med ldan pas bya// gzhal yas khang ni rdzogs pa yi// sngar ni zas sogs 'dod pa rnams// slob mas ji ltar nus pa nyid// byin nas gzhan gyis yang dag brtsam// sa gzhi legs brdungs mnyam byas te// sa yi dkyil ni cung zhig bstod// gzhal yas khang pa sgo bzhi pa// rta babs bzhi yis rnam par brgyan// lugs ma thang ka'i rnam pa sogs// me tog rnga yab phreng ba dang // dri zhim dri dang bdug spos dang // mar me mang po yi ni shing // dzA ti tsam pa su na ka// nA ga ge sar yu ti ga / ma li ka yi phreng ba dang // pad+mo ut+pal pa ta la// kar+Ni ka la sogs pa dgram// sna tshogs gos kyis brgyan byas nas// phyi rol rgyal mtshan ba dan rnams// chu shing sdong pos rnam par mdzes// dung dang zangs dung sna tshogs dang // sgra ni sna tshogs pa yis brgyan// nye bar byug pa la sogs pas// phyis ni de kun brgyan par bya// de nas brtsam par bya ba ni// sa la gsol gdab la sogs bya// de nas rgyud gzhan las grags pa'i// bdud rtsi 'khyil pa'i sngags sam ni// dum skyes ma yi gsang sngags kyis// dri zhim chu yis bsang gtor bya// gnas skabs 'dir ni sa yi char// tsan+dan gyis ni nye bar byug // lag g.yas sa la reg nas su// yi ge hUM sngags de bzhin du// lan bdun du ni brjod par bya// yi ge brgya pa lan bdun no// de nas tshes ni bcu gsum la// sgom pa'i yid ni brtan gyur cing // sngon du bsnyen pa sgrub pa yis// sngags rig pas ni rjes gnang thob// 'khor lo gsum ni nam mkha' la// mngon sum bzhin du nges par bsam// de yi gzugs brnyan 'dra ba yis// phyis ni mkhas pas dkyil 'khor brtsam// blo ldan slob ma yon tan ldan// de bzhin yo byad kun tshogs na// sngar sbyangs pa yis dbus su// nye bar gnas nas sa la reg // sa yi lha mo gang yin bskul// bkug la sa la gsol ba gdab// dpa' bo dbang phyug rnal 'byor ldan// lag g.yas zla ba'i dkyil 'khor la// hUM yig gsum ni rnam bkod de// 'od zer bzang po 'khrugs pa spro// sor mo'i rtse mo sa de la// mkhas pas lan gsum bsnun par bya// de yi sgra yis bskul ba dang // de bzhin hUM gi 'od kyis so// sa yi lha mo mdzes ma ni// kha dog ser zhing na bza' dkar// gus pa dang ni mi 'jigs phyag // rgyan rnams kun gyis rnam brgyan pa// zhal gcig ma la phyag gnyis ma// mdun du gnas par rnam bsams nas// ar+g+ha la sogs dbul byas la// tshigs bcad gnyis ni 'dir brjod bya// skyob pa sangs rgyas thams cad kyis// spyod pa'i tshul dang khyad par ni// sa dang pha rol son pa la// lha mo khyod ni dbang du gyur// shAkya seng ge skyob pa yis// ji ltar bdud kyi sde bcom pa// de bzhin bdag gis bdud las ni// rgyal bar byas te dkyil 'khor bri// zhes bya lan gsum brjod par bya// de la mchod pa byas nas su// mngon par dga' ba'i sems kyis ni// zhal gyi pad+mar rab bzhad cing // sku phyed 'thon nas lha mo ni// mkhas pas mnyam par gzhag bltas nas// de ltar bgyi zhes brjod par bsam// de la de nyid thim par bsam// rdo rje bcing ba'i lag mthil gyis// sa de la ni gzhag par bya// oM badzri b+ha wa hUM/ de ltar brjod nas gzhan yang ni// oM badzra dr-i d+ha tiSh+Tha zhes bya ba// sngags rig pas ni gsang sngags brjod// sa de byin gyis brlabs pa ni// sa de rung bar 'gyur ba yin// sa la gsol btab cho ga ni// tshigs bcad bzhi bcu tham pa'o// phyi nas de bzhin slob dpon ni// phyag rgya'i rgyan gyis brgyan pa dang // dkar po gtsug tor dang ni gos// tsan+dan la sogs thig le gsum// legs par bslabs pa'i slob bu ni// rdo rje dril bu bzung ba gang // rdo rje drag po rnal 'byor gyis// slob ma dpa' bo'i cha byad can// dum skyes ma yi rang bzhin du// sgrub pa'i grogs mchog sbrul bar bya// yang ni mchod pa byas nas su// mkhas pas bgegs ni bskrad par bya// de la slob dpon rim shes bya// rkang pa gnyis su a las ni// 'bar ba'i phreng ba 'khrigs pa'i 'od// sna tshogs rdo rje bsam par bya// oM las mig gnyis dag la ni// zla ba nyi ma gnyis blta'o// maM las g.yas su nyi dmigs te// rdo rje 'od zer de bzhin spros// mig 'bras hUM las bskal pa'i me// rdo rje gsor bar byed brtson pas// rkang pa'i 'gros kyi 'od zer tshogs// rdo rje dus kyi me 'od 'dra// gdug pa 'bros par blta bar bya// g.yon pa'i zla ba dri med la// oM las byung ba'i 'od zer ni// bdud rtsi yi ni tshogs dang ldan// rang gi 'khor tshogs 'thung byed cing // tshim par byed cing mchod byed pa'o// dbang ldan phyogs nas yang dag brtsam// rdo rje bsnyems shing rol bcas pas// gtso bo slob ma bcas pa yis// brgyan cing rdo rje 'gros kyis bskor// gser gyi sa gzhi mthar thug par// sa ni rdo rje'i rang bzhin bya// g.yon pa dril bu dkrol bya zhing // g.yas pa yis ni rdo rje gsor// hUM zhes brjod pa'i zhal dang ni// kun du rdo rje lta stangs kyis// sa der gnas pa'i gdug pa can// mkhas pa yis ni bskrad par bya// rgya che ba yi tshigs bcad ni// sngags dang 'dra bar sangs rgyas gsungs// khyod ni dengs shig bgegs kyi tshogs// gang zhig lha'am lha min nam// gnod sbyin dang ni srin po dang // yi dwags dang ni sha za dang // brjed byed dang ni 'byung po dang // mkha' 'gro dang ni grib gnon po// rgan po dang ni rgan mo dang // rjes su spyod pa'i 'khor rnams ni// nam mkha' lding dang mi'am cig// skyes bu sngags ni grub pa rnams// de la sa yi phyogs 'dir ni// slob ma che ge mo zhes bya// rdzogs pa'i byang chub sgrub don dang // sems can bla na med pa yi// ye shes 'thob pa'i rgyu yi phyir// he ru ka dpal mkha' 'gro yi// dra ba'i sdom pa 'khor lo gsum// zhes bya ba yi dkyil 'khor 'di// de nyid bdag gis bri bar bya// rdo rje drag po'i bka' thos nas// 'di yis myur du 'gro bar byos// gal te bka' las 'das pa na// he ru ka dpal rdor 'bar bdag // khros pas hUM gi zhal dang ni// ye shes chen po 'bar ba yis// mgo bo tshal pa brgyar 'gas pa'o// de nyid sngags pas brjod nas su// g.yas phyogs nas ni lan gsum bskor// de nas gom pa lnga yis ni// gnas lnga ru ni 'gro bar bya// de skad du yang gsungs pa ni// bskal pa'i me dang 'dra ba'i 'od// rkang pa gnyis las 'od byung ba// gdug can 'bros par bsam pa ste// bsreg bzhin du ni bsam par bya// bskrad pa'i cho ga rgyas pa ni// sgyu 'phrul dra ba'i rim pa'i tshul// de phyir gsar du brtsam bya ba// gal te cho ga rgyas 'dod na// bskrad pa yi ni cho ga ste// tshigs su bcad pa nyer gcig go// de ltar bskrad pa byas nas ni// bgegs nyid la ni phur bus gdab// 'bar ba'i me dang 'bar ba'i 'od// khro bo hUM gi nga rgyal gyis// hUM gi sgra yis dpa' bo rnams// mang po bskal pa'i me lta bus// mi bzad pa yi drag po'i lus// ji bzhin nam mkha' gang bar spro// sum+b+ha ni yi sngags brjod cing // dpa' bo he ru ka phyung nas// byin gyis brlab pa la sogs bya// de nyid mdun du gnas nas su// bgegs kun gyis ni bskor ba yi// bgegs kyi bdag po nyid bkug nas// nam mkha'i snying po gar dbang phyug // rnam par snang mdzad ngo bo nyid// rdo rje sems dpa'i rang bzhin can// seng ldeng gi ni phur pa bzhi// de nyid rtse mo yi ni dbyibs// rdo rje'i rnam pa shin tu rno// sor brgyad pa yi tshad tsam ni// mkhas pa yis ni rab tu byas// me yi phyogs nas brtsams nas ni// thams cad du ni phyi rol mtshams// oM badzra kI li kI la ya hUM// zhes bya ba ni brgya rtsa bzlas// spyi bo nas brtsams rkang pa'i bar// bgegs kyi bdag po phur pas gdab// yang na ye shes kyis nus na// ting nge 'dzin gyis phur pas gdab// kye rgyal ba'i sras dag sems tsam mo// zhes bya'i tshig gi 'thad pas so// phur pas gdab sngags 'di yin te// oM g+ha g+ha g+hA ta ya g+hA ta ya/ sarba duSh+TAM phaT/ kI la ya kI la ya sarba pA paM phaT/ hUM hUM hUM badzra kI la ya badzra d+ha ra Adz+nyA pa ya ti kA ya wAka tsit+ta kI la hUM phaT/ phur bu de yi steng du ni// a yig las ni nyi dkyil 'khor// me 'dra 'bar ba'i phreng ba 'khrigs// de yi 'od kyis bgegs 'joms pa// sde dang bcas pa thal bar 'gyur// de nyid las ni skyes pa la// yang 'byung dogs pa'i bgegs gzhom phyir// mkhas pa yis ni stong nyid bsgom// de nas ha ya grI ba gdon// gzhal yas khang gi phyi rol gzhag // mtshon cha yi ni ra ba'i gzugs// yongs su gyur pa rnam bsgom bya// de nas hrIH yig las skyes pa// de bzhin nam mkha' khyab pa'o// shes rab chos 'byung phyag rgya bsams// de yi steng gi rim pa la// a yig las skyes ma lus pa'i// sna tshogs rdo rje'i rang bzhin du// bsams nas rdo rje lte ba yis// kun du mnyam par blta bar bya// blo ldan gyis ni hUM yig gi// sngags ni lan brgyar brjod par bya// dkyil 'khor gyi ni sa nyid dang // sa gzhi yongs su dag pa'o// rtog pa la gnas sngags pa yis// sa ni gang zhig spyod byed pa// zla gsang byang chub sems spangs pas// sa de dag par mi 'gyur ro// sngags pas rdo rje sems dpa' bzlas// rdo rje'i lta bas yang bltas te// dkyil 'khor gyi ni sa yi char// rkyen dang ldan yang dge ba yin// sa sbyang ba yi cho ga ni// tshigs su bcad pa bcu dgu pa'o// 'bad pas de ltar legs sbyangs pas// mnyam par gzhag pas de nyid la// ji ltar gsungs pa'i cho ga 'dis// yongs su gzung bar bya ba ste// rang rang gnas su nyer gnas pa// gzhal yas khang pa bsgom par bya// sngar brjod pa yi rim pa yis// rnal 'byor shes rab phyag rgya gzung // 'khor lo gsum ni ma lus pa// dbyer med pa yi rnal 'byor brtson// slob ma rnal 'byor dbyer med pa'i// de nas rang gi nga rgyal bya// lha rnams kyang ni tha mi dad// yang ni tha dad brtags pa yi// slob mas dpa' bor gsol ba gdab// dpa' bos gsol ba btab nas su// rang gi bdag nyid legs bsgom bya// de bzhin gshegs pa kun zhi ba// zhes sogs tshigs bcad bdag bstod nas// bdag ni lha yis byin brlabs pa'i// mngon sum nga rgyal ldan par bya// kun du nga rgyal ldan gyur kyang // khengs pa yang dag mi bskyed par// mnyam par gzhag pa'i sems kyis ni// bdag nyid dga' bar byas pa ste// deng 'di bdag skyes 'bras bu yod// bdag 'tsho 'bras bu bcas pa yi// mi mnyam lha dang mnyam pa ru// gyur pa dag ni the tshom min// bdag gi nyi ma dang ni mchog // deng bdag mchod sbyin bla na med// sangs rgyas kun gyi thugs brtse ba'i// bka' lung dag ni bdag gis bya// bdag nyid skyes pa nyid kyis ni// dkyil 'khor pa yi 'khor lo gsum// sgeg mo la sogs yang dag mchod// 'bad pas dril bu dkrol nas su// 'bad pas mchod dang bstod pa dang // de bzhin phyag la sogs pa bya// nye ba'i snying po gsang sngags bzlas// sngon gyi nam mkhar bteg pa yi// ye shes 'khor lo brtan byas te// yang ni brtag par byas la bsgom// bar snang la ni rnam gzhag pa// de dang mnyam par sbyor bar bya// sngags kyi cho ga 'dir yang ni// 'og nas 'byung ba'i rim pa yang // thams cad bsdus pa'i gzugs kyis ni// rdo rje drag dpal rnal 'byor ldan// zhags pas rdo rje byin gyis brlab// de phyir rol bcas langs nas ni// sngar bzhin ma dang Ta dag las// nyi ma dang ni zla ba'o// ji ltar lta bas der bltas te// kun du yang ni blta bar bya// gser gyi sa gzhi mthar thug par// sa gzhi rdo rje'i rang bzhin bya// rol bcas gom pas bgom byas la// rdo rje bsnyems pa'i nga rgyal gyis// sngags pas hUM yig brjod bya zhing // yang ni sa gzhi yongs bskor nas// de nyid bcom ldan 'das kyis gsungs// de nas phyag rgya lhan cig langs// thams cad du ni blta ba dang // bsnyems pas sa gzhi yongs su bskor// rdo rje sems dpa' brjod par bya// yang ni de dbus bsdad nas su// a ni g.yas kyi mig la bsam// de las byung ba'i nyi ma la// hUM yig las ni byung ba yis// rdo rje 'bar tshogs 'bar 'khrugs pa'i// phyogs kun yongs su dag par bya// bgegs rnams ma lus bcom par ni// de rnams rnal 'byor 'bad pas bsgom// 'dod pas mtha' yas dpag med kyi// 'jigs pa'i 'od kyis kun du ni// 'bar ba'i phreng ba 'khrugs zhing drag// zhe sdang ngar ba drag pa ni// blo dang ldan pas blta bar bya// du mar brtag pa de nas ni// bgegs tshogs rgyal byed mthug po yi// 'dod chags ra ba dmigs par bya// rlung gis rab tu bskul ba yi// ma lus mun pa'i sgrib g.yogs sprul// gdug can rmongs byed bsgom pa ni// de ltar gti mug ra ba'o// hUM las skyes pa'i rdo rje ni// zhe sdang rdo rje'i rang bzhin brjod// a las skyes pa'i pad+ma ni// pad+ma 'dod chags rang bzhin brjod// oM las skyes pa'i 'khor lo ni// 'khor lo gti mug rang bzhin brjod// ra ba gsum ni rnam bkod nas// de ltar shes nas bsgom par bya// mig g.yas pa ni nyi ma ste// de bzhin g.yon du zla ba'o// de yi sna rtser oM yig ste// 'di gang de yi rim pa'o// nang gi thams cad byas nas ni// yang ni ra ba gsum bya'o// mtshon cha'i dra ba'i rang bzhin bya// steng du khro bo rta rang bzhin// bskal pa'i me ni 'bar ba yis// glog gi mdog ni lce 'gril zhing // drag po chen po bsam bya ste// des ni lhag pa'i bgegs gzhom bya// de bzhin du yang gsungs pa ni// bskal pa'i me dang 'dra ba'i 'od// 'od zer 'phro ba'i phreng ba can// nyi ma stong phrag bye ba'i dbus// ma lus bgegs ni 'joms byed pa'o// sa gzhi yongs gzung cho ga ni// tshigs bcad nyi shu rtsa dgu'o// sa gzhi rjes su bcu bzhi la// rang bzhin dri ma med pa yi// ye shes rgya mtsho sa yi char// slob ma la sogs lhag gnas bya// de yang re zhig thog mar ni// dka' ba med par don la mkhas// gru bzhi byas pa dag pa la// dkyil 'khor las ni nyis 'gyur lhag // de nas skud pa dkar po byas// rang dang sgrub pa'i grogs dag gis// tsan+dan dmar po dang bsres pa'i// sA lu btags pas spang par bya// dkyil 'khor tshad ni gyur pa'o// nyis gyur gyis ni thig gdab pa// dag pa'i tshangs thig gnyis gdab bya// de yi phyed 'gyur rtsa thig go// sgo ni dkyil 'khor brgyad cha ste// sgo khyud dang ni de bzhin no// dpa' bo rnams kyi gnas dang ni// mtshams bzhi yang ni de bzhin no// de yi phyed ni 'gram dang ni// logs dang 'dod yon 'od rnams so// de yi phyed ni tshon sna'i sa// dra ba dra phyed rnams de bzhin// rta babs sgo yi sum 'gyur te// chu srin gdong byung rta babs dang // 'dod yon bum pa las byung ba'i// rta babs kyi ni ka ba'o// yang na gru bzhi dang ldan pa'o// tshangs pa'i thig ni gnyis bya ste// tshangs thig gnyis nas phyogs thig go// tshon sna'i sa ru zhes bya ste// tshon sna'i snam bu de bzhin no// tshon sna'i sa tshad gsum dor la// 'od ni 'khor lo gsum bya'o// grong gi phyi rol 'od tshad do// nang gi 'od du zhugs nas brtsams// 'khor lo gsum po dag la ni// thig bzhi dag ni bskor nas su// sgo yi tshad kyis bya ba'o// lhag ma pad+ma 'dab ma brgyad// 'khor lo'i rtsibs las lhag pa bya// rdo rje pad+ma 'khor lo'i phyir// thugs kyi 'khor rtsibs mu khyud rnams// rdo rje la sogs drag po ni// re khA gnyis par bzhi bri'o// tshon rtsi snam bu'i phyir rol du// grwa dang sgo mtshams rnams bya ste// rdo rje nyi ma rin chen zla// yongs su bskor nas 'od 'bar ba'o// sgo yi phyed ni dra ba dang // nyi ma'i snam bu sogs pa'o// mchod snam thig la brten nas su// phyi rol thig ni kun du sbyar// rta babs chu srin las mtshan pa'i// dril bu rgyal mtshan ba dan dang // me tog phreng ba dra rnga yab// mda' yab phreng ba la brten nas// rlung gis bskyod bzhin pa yi ni// de bzhin ma lus brtag par bya// dur khrod kyi ni rnam pa'o// 'od zer 'bar bas 'khrigs pa ni// rdo rje pad+ma 'khor lo'o// 'khor lo gsum ni gang yin dgod// tshon rtsi sa gzhi kun du ni// rnam pa lnga ru go bar bya// thig skud phra ba 'di yis ni// dbus su thig bzhi gdab par bya// de bzhin ma lus brtag par bya// gang dang gang gi mtshan ma ni// gnas skabs gang du gsungs pa ste// ye shes thig ni btab nas su// tshon rtsi dag gis bri bar bya// dgongs 'dus ye shes dkyil 'khor ni// de ltar dkyil 'khor brtag par bya// sgeg mo la sogs ji lta bar// nye bar mchod pas yang dag mchod// gling bu pi wang rnga bran sogs// de ltar sgra ni sngon 'gro ba// phyi nas yang dag bstod byas te// de nas mkhas pas phyag bya'o// de la yang dag 'jam stan la// gnas de sngar bzhin mdun du ni// rdo rje drag po'i rnal 'byor gyis// gsang ba'i dkyil 'khor dgug par bya// ye shes gsang ba'i 'khor lo gang // 'di ni sngar med par ni med// deng nas bzung ste thams cad dang // gsang nas gsang ba'i ngo bo nyid// gsang ba'i dkyil 'khor bkug nas su// sa gzhi de la gcig gyur par// sngags pas yang dag gcig 'gyur brtag // gnyis kyis yi ges go cha bya// de rjes kyang ni bsrung ba ni// lha yi nga rgyal bsrung bar bya// yi ge gsum gyis bsngags pa yis// bdud rtsi lnga dang tsan+dan bcas// mnyam par gzhag pa'i sems kyis ni// sa gzhi kun du byug par bya// dkyil 'khor gyi ni lha gnas su// sngags ni de dang der gsal bya// oM badzra maN+DalaM hUM dzaH dgug pa'i sngags so// oM badzra kI la ya gu Sh+Ta laM hUM phaT/ phur bu'i sngags so// oM badzra tsakra ad+hi tiSh+Tha Sh+Tha Sh+Tha si d+d+hi ya hUM/ byin gyis brlab pa'i sngags so// oM hrIH ha ha hUM hUM phaT ces bya ba la sogs pa lhag ma'o// gtso bo rnal 'byor ldan pa yis// de yang sngar bzhin dkyil 'khor sprul// de nas de la ye shes kyi// 'khor lo gang du gzhug byas nas// yang dang byin brlabs mchod nas su// mchod yon zhabs bsil dbul bar bya'o// de nas rnam rgyal bum zhes pa// mdun gyi nam mkha' la sogs sprul// rtsa ba nag med mchu 'phyang zhing // lto ba che la mgrin pa ring // rang bzhin med par dmigs nas su// mkhas pas paM las skyes pa ru// hrIH las pad+ma dmigs nas su// de yi lte bar ge sar bcas// dpa' bo dbang phyug lha mor ldan// de la sngon bzhin bsgom bya ste// yongs su rdzogs pa bsgom par bya// 'dod chags chen po'i mes zhu nas// byang chub sems kyi rgyun du ni// de nyid du yang bsam par bya// de nas dri dang ldan pa'i chu// phyis ni der ni cung zad blugs// sman la sogs par ldan par ni// mkhas pa yis ni rab byas te// ha sa de ba br-i ha ti// kaN+Da ka ri daN+Dota pa la dang // rnam par rgyal ba dkar po ni// sman lnga ru ni dge bar grags// mi dge ba ni 'joms par byed// 'bru ni gro dang 'bras so ba// til dang ma sha nas su brjod// rin chen gser dang dngul dang ni// byu ru mu men mu tig go// dri chen dri chu byang chub sems// de bzhin sha chen dang ni khrag // de rnams bdud rtsi lnga zhes bya// bla med byang chub rgyu yin no// mya ngan med dang byang chub shing // a mra n+ya gro lu ma bar// lnga po yal ga lo mar grags// bum pa'i kha ni mdzes par bya// bum pa dkar po byas nas ni// pad+ma nyis brtsegs bri bar bya// pad+ma'i 'dab ma gcig la ni// rdo rje phyag rgya yang dag bri// gos bzangs mgrin pa brgyan nas su// yal gas kha ni brgyan par bya// dpa' bo kun la so sor ni// brgya rtsa brgyad du bzlas byas te// brgyad kyis lhag pa'i stong phrag gcig // dpa' bo dbang phyug snying po bzlas// oM badzro da ka hUM zhes pa// brgya rtsa brgyad ni bzla bar bya// de ltar dkyil 'khor phyogs dang ni// bum pa la yang de bzhin no// thun gsum du ni mngon bsngags te// bdug pa la sogs yang dag mchod// dkyil 'khor la ni bskor bar bya// dbus kyi bcom ldan mdun du ni// bum pa de bzhin gzhag par bya// gzhan ni las kyi thams cad pa// ro langs mtshan ma gri gug bya// dum skyes ma yis mngon par bsngags// shar gyi sgo yi byang du gzhag // yang dag mchod la 'di ltar brjod// ji srid dkyil 'khor bya ba ni// de srid bya ba ma rdzogs par// bcom ldan 'das ma khyod kyis ni// bdag gi gdug pa bskrad par mdzod// de yi rnal 'byor rdzogs nas su// yang ni phyogs kyi gtor ma sbyin// shar gyi phyogs la brten nas su// gtso bo rang gi gtor ma sbyin// byang du mngon par phyogs nas su// dkyil 'khor bdag po mngon par ldan// me tog rnam par bkram par bya// 'bad pas dkyil 'khor rang gi sngags// de nas phyir ni lhag gnas bya// sbyin sreg mchod pa la sogs brtsam// slob ma dad cing gus ldan pa// mkhas pas cho ga 'di bya'o// de la re zhig thog mar ni// slob ma me tog thal sbyar bas// yang dag spyi bos phyag byas nas// bla ma la ni 'di skad brjod// khyod ni ston pa dga' chen po// byang chub chen po'i tshul bstan pa// mgon po chen po bdag phyag 'tshal// dam tshig de ni bdag la stsol// byang chub sems kyang bdag la stsol// sangs rgyas chos dang dge 'dun dang // skyabs gsum dag kyang bdag la stsol// thar pa chen po'i grong mchog du// mgon po bdag kyang gzhug tu gsol// de smos slob ma'i lus sogs ni// gzugs ni bral bar bya ba ste// de nas rang bzhin med dmigs nas// bdag po'i sbyor bar de rdzogs bya// lus la sogs pa byin brlab cing // sngar bzhin du ni cho ga bya// slob ma'i gtso bo mdun byas nas// slob dpon rang gis 'di skad brjod// bu tshur shog shig theg chen gyi// cho ga sngags kyi spyod pa'i tshul// khyod la yang dag bshad par bya// khyod ni tshul chen snod yin te// rdzogs pa'i sangs rgyas gang 'das kyang // de bzhin gang dag ma byon dang // da ltar byung ba'i mgon po gang // 'gro la phan phyir zhugs pa de// de dag kun gyi gsang sngags kyi// cho ga bzang po 'di mkhyen nas// dpa' bos byang chub shing drung du// thams cad mkhyen pa'i mtshan med brnyes// gsang sngags sbyor ba mnyam med de// skyob pa shAkya seng ge yis// bdud sde shin tu mi bzad pa// stobs chen dag kyang de yis bcom// de bas kun mkhyen thob bya'i phyir// bu yis blo gros 'di gyis shig // rtog pa de ni spangs nas su// bzang po brtson pa'i yid kyis nyon// ma lus legs pa'i blo gros kyis// rdo rje sems dpa' la sogs dang // bde gshegs rnams kyis byin gyis brlab// de ltar 'bad pas spro bskyed nas// gsum la skyabs su 'gro ba dang // de la cho ga 'di yis ni// sdig pa bshags pa la sogs bya// slob dpon dag ni dgongs su gsol// bdag ming 'di zhes bya ba ni// dus 'di nas ni rab bzung nas// ji srid byang chub snying gnas par// bla na med pas yang dag pa'i// sangs rgyas sku gsung rnam gnas pa'i// skyabs su bdag ni mchi bar bgyi// bla na med pa'i chos chen po// nges 'byung bar du skyabs su mchi// bla med phyir mi ldog pa yi// byang sems dge 'dun skyabs su mchi// de ltar lan gnyis lan gsum brjod// slob dpon bdag la dgongs su gsol// bdag ming 'di zhes bgyi ba ni// dus 'di nas ni rab bzung nas// bdag gis skye ba thog med nas// 'khor ba nas ni 'khor bgyis bgyid// bgyid du stsal dang rjes yi rang // sangs rgyas byang chub sems dpa' yis// spyan sngar de dag ma lus bshags// de ltar lan gnyis lan gsum brjod// slob dpon dag ni dgongs su gsol// ji ltar byang chub sems dpa' rnams// sems med ye shes sems bskyed pa// de bzhin dag kyang sems bskyed do// de ltar lan gnyis lan gsum brjod// phyogs bcu de bzhin gshegs kun dang // rdo rje rin chen pad+ma las// rigs su zhugs pa thams cad dang // snying po phyag rgya sngags rnams dang // rig pa'i lha rnams dgongs su gsol// bdag ming 'di zhes bgyi ba ni// phyogs bcu de bzhin gshegs kun dang // rdo rje rin chen pad+ma las// rigs bzhugs kun gyi spyan sngar dang // snying po phyag rgya sngags rnams dang // reg pa'i lha rnams spyan snga ru// bla med sems kyis sdig pa bshags// ji ltar sangs rgyas bcom ldan mkhyen// chos dbyings yang dag nges bgyis pa'i// bla na med pa'i bsod nams kun// rjes su yi ni rang bar bgyi// gang yang phyogs bcu'i 'jig rten khams// rgyas par chos kyi 'khor lo bskor// bla med theg chen 'khor lo ni// bskor phyir gsol ba gdab par bya// gang yang chos kyi 'khor lo bskor// ji srid sems can khams gnas pa// de srid mya ngan mi 'da' bar// gsol ba dag ni gdab par bya// bdag gi dge ba'i las 'di yis// 'jig rten ma lus sangs rgyas shog // 'gro la phan phyir chos bstan pa// sems can sdug bsngal sgrol bar shog // ces ni bya ba la sogs pa'o// de nas snying po sngags bzlas pa'i// dri yi chu yis gang byas pa'i// rdo rje sems dpa'i phyag gis ni// sngags shes pas ni snying gar gtugs// de yi rjes su byin brlabs nas// sngar bzhin du ni cho ga bya// ji ltar mchod pa rnam lnga yis// de la so sor mchod par bya// khaN+Da ro has mngon bsngags pa'i// dri zhim chu yis lus la byug // me tog dkar po spyi bor sbyin// 'o ma dang bcas u dum sogs// mngar ba dag gi so shing ni// sor du bcu gnyis tshad byas nas// de rnams lag par byin nas su// shar du phyogs pas dor ba'o// khaN+Da ro has mngon bsngags pa'i// chu yi kha bshal sbyin par bya// so shing gang du lhung ba yis// dngos grub rgyur ni shes par bya// sngar bstan stan la bzhag nas su// de rnams kyi ni lag mthil du// yi ge gsum gyis mngon bsngags pa'i// yang dag mchod rten ku sha sbyin// de nas yang ni sngags 'di yis// bsngags pa yis ni dri zhim pa'i// bdud rtsi lnga yi chu sbyin bya// 'thungs pas sdig pa nyams phyir ro// de la 'di yi gsang sngags ni// oM hrIH bi shud+d+ha d+harmA sarba pA pa ni tsA saM sho d+ha ya sarba bi kalpa a pa na ya hUM// de rnams bsrung ba'i ched du ni// yi ge gsum gyis bsngags pa yi// mdud pa gsum byas skud pa ni// dpung pa g.yon par bcing bar bya// dpa' bo drug gi go cha bya// gnas gsum yang ni de bzhin no// de rnams srung ba byas nas ni// chos 'di 'di ltar bshad par bya// theg pa chen po cher 'byung ba'i// lam mchog 'di ni dpal dang ldan// khyed rnams der ni dong bas na// de bzhin gshegs pa rnams su 'gyur// skal ldan rang byung chen po ni// 'jig rten kun gyi 'dren pa po// gang zhig yod dang med las 'das// nam mkha' 'dra bar dri ma med// rnyog med rtog ge'i yul min pa// zab mo rtogs par dka' ba'o// zab mo brtag par dka' ba ni// spros pa thams cad dang bral ba// spros pa kun gyis ma spros pa// las dang bya ba dang bral te// bden pa gnyis la mi brten pa// ye shes gtso mchog shes par bya// gang 'dod pa yi tshul du gnas// 'khor lo gsum dag chen po ni// drag po'i steng du yang dag gnas// he ru ka dpal bka' drin gyis// srung bar byas nas de nas smra// ji ltar rmi lam rmis pa ni// bdag gi mdun du smra bar gyis// zhes bya brjod nas slob ma de// nyal mal dag tu gtang bar bya// yon tan ldan pa'i slob ma de// dkyil 'khor sa gzhir gzhug bya ste// bsgom dang bzlas pa la sogs bya// slob ma'i lce la a yig las// gsal bar zla ba dpag med bsam// rang gi lha mo legs 'khyud phyag // dmigs la de snying zla ba la// a yi yi ge mdzes pa dgod// sgrub pa pos ni sngags 'di yis// lce la yang dag byin gyis brlab// oM pad+ma sa ra ta thi ta sat+ya/ mA brta ya hrIH/ zhes bya'o// ga pur a ga ru bsreg pa'i// de nas spos ni gzung bar bya// dkyil 'khor pa gang sangs rgyas dang // nye ba nyid du snyan gsan dbab// phyogs bcur bzhugs pa'i sangs rgyas dang // sras bcas 'jig rten la grags dang // rdo rje rin chen rigs dang ni// de bzhin pad+ma las kyi rigs// snying po phyag rgya rig sngags dang // gang zhig lha kun gyi ni tshogs// chos kyi dbyings la gnas pa ni// de ring bdag la dgongs su gsol// bdag ming 'di zhes bya bas ni// ji ltar nus pa'i nyer spyod pas// dpal ldan bde mchog dkyil 'khor mchog // kun du bdag gis bri bar bya// slob ma rnams la rjes brtse dang // khyed rnams la yang mchod pa'i phyir// rjes su brtse bar nyer dgongs la// nye ba nyid du mdzad par rigs// zhes bya brjod nas yang dag mchod// dkyil 'khor ma lus pa kun ni// 'di yis de bzhin dkyil 'khor te// nam mkha' la ni sngar bzhin gzhag // de yi dkyil 'khor pa kun ni// dag pa'i shel dang 'dra ba ru// rang gi 'od kyis 'khor lo 'bar// dkar po rgyan gyis brgyan pa ni// gzhal yas khang bar yang dag dmigs// zla ba'i 'od dang mnyam pa'o// de bzhin he ru ka dpal zhi// legs par bltas la yang dag dgug // rang snying zla ba'i hUM 'od kyis// de nas rang gi lus la gzhug // kha sbyor sbyar bas yang dag gnas// bsrub dang srub pa'i sbyor ba yis// rang gi lus la thim gyur nas// dkyil 'khor gyi ni sa la nyal// de bzhin du yang gsungs pa ni// slob ma gtso bo dang bcas pa// bye brag shes pa'i yon tan can// ye shes dkyil 'khor bltas nas ni// dkyil 'khor dang ni nye bar nyal// zhes pa'o// lhag par gnas pa'i cho ga ni// tshigs su bcad pa bco lnga'o// de nas rdo rje slob dpon dag // lha yis rab tu bskul nas su// gnyid las sad par gyur nas ni// rdo rje drag dpal rnal 'byor ldan// nam mkha' la gnas dkyil 'khor bsam// de bzhin glu dang sgra la sogs// bdug spos dag dang mchod byas nas// ye shes thig ni gdab par bya// gzhon nu mas byas skud pa'am// de bzhin dpa' bo rin gyis nyon// skra nyag med cing legs dag pa// so so lnga lnga ru ni bya// dkar po la sogs kha dog lngar// gtso bor byas la yang dag par// thig skud lnga ni bsgril bar bya// dkyil 'khor las lhag nyis 'gyur bya// sngags pa yi ni mthe'u chung tshad// sgo yi nyi shu cha lta bu// sbom phra gnyis su dag brjod nas// dkyil 'khor gyi ni ye shes thig // ji ltar mdud par mi 'gyur phyir// shing la sogs par dkri bya ste// gser la sogs pa'i snod bzhag nas// dri dang me tog yang dag brgyan// yi ge gsum dang spel ba yi// swA hA yi ge ji ltar rim// yi ge lnga yi tshul gyis ni// sangs rgyas kun sku rang bzhin no// dpal ldan he ru ka dpal dpa'// rang gi lha mo yang dag ldan// hUM gi yi ge brjod tsam gyis// thig skud blo ldan byin gyis brlabs// sku gsung thugs kyi rang bzhin gyis// thams cad du ni rnam pa gsum// thun mong du yang rnam par blta// ye shes lnga yi rang bzhin bya// de nas dza las mig la ni// nyi ma zla ba mdog ser dgod// oM dIp+ta dr-iSh+Ta oM ku sha dzaH// zhes brjod lcags kyu'i rnam pa yi// sprul ba'i 'od zer tshogs dang ni// sngags de yang ni lan cig brjod// he ru ka dpal sogs kun mtha'// 'bar ba'i lta bas blta bar bya// de la mchod pa byas nas ni// brtul zhugs can gyis de ltar bskul// dkyil 'khor thig ni bskul ba yi// rdo rje thig tu gdab 'gyur ro// 'bar ba'i lta ba'i lcags kyus bkug // he ru ka dpal byin brlabs pa'i// rang gi snying gar lag pas thig // sgrub pos thig ni rdzogs gdab bya// oM a n+yo n+ya a nu ga ta sarba d+harmAH/ oM pa ra spa ra a nu pra biSh+TaH sarba d+harmAH/ oM a t+yan+ta a nu pra baSh+TeHsarba d+harmAH// zhes pa brjod de de don ni// mngon du byas nas dngos po bzhin// g.yog dang bcas pas bsngags te bzlas// yid la mi byed nam mkha' la// sngags 'di yis ni bsgril bar bya// oM hrIH ha ha hUM hUM phaT/ de skad bzlas te bsgril byas la// de la gser sogs snod du ni// yang dag me tog spos la sogs// sngar bzhin du ni yang dag mchod// mig gnyis ma dang Ta las ni// nyi ma zla ba sngar bzhin blta// rdo rje khu tshur TaM maM nyid// brtan par byas nas sngags bzlas bya// sngags ni// oM badzra sa ma ya sU tra mA ti kra ma hUM/ brgya rtsa brgyad du bzlas pa bya// yig gsum stong phrag bar du bzla// yang ni dkyil 'khor gyi ni sa// de la kun du byug par bya// me tog legs bkram mchod yon ni// rdo rje can kun nam mkha' gnas// sgeg mo sogs kyis legs mchod nas// mkhas pas dkyil 'khor thig gdab bya// de la yi ge bdun bsngags ni// rang gi yid kyis brjod bya zhing // he ru ka dpal bdag gyur na// dum skyes ma yi rang bzhin gyi// byin gyis brlab pa mngon byas nas// sgrub pa'i grogs mchog spro zhing bskul// rdo rje khu tshur dag gis su// lag pa g.yon pas bzung nas ni// grogs po'i lag par byin nas su// phyogs kun dag ni mnyam par bya// oM dza dza dza zhes brjod nas// grogs po la ni gtad par bya// des kyang lag g.yon khu tshur gyis// yang dag bzung nas de skad brjod// thig gnyis rgyab nas bskyed nas su// rim pa ji bzhin drang zhing bzung // dang po nub dang lho yi ni// sgo ru sgrub pa po gnas bya// shar dang byang du kha bltas nas// lte ba'i phyogs su gzung bya zhing // gang zhing sngags pas las byed pa// de bzhin sgrub po grogs kyis bya// yang ni g.yon nas bskor nas su// sngags de nyid ni brjod par bya// oM badzra sa ma ya sU tra mA ti kra ma hAM/ shar du phyogs pas de bzhin du// sa yi gzhi ni de nyid la// tshangs thig gnyis ni yang dag par// mnyam par gzhag pas brkyang bar bya// sngags pas thig ni 'debs pa na// nam mkha' ma lus khyab pa yi// de yi sgra yis bde gshegs rnams// de nyid lan cig bskul ba yis// khyed ni sems can don du dbab// 'di nyid kyang ni bsam par bya// de nas slob dpon sgrub grogs dag // bskor zhing 'gro ba'i bya ba ni// g.yon pa'i spyod pa gtso ba'i phyir// kun du g.yon pa'i cho gas bya// de lta na yang ltos pa yis// rtogs par dka' bas g.yas skor du// rlung dang dbang ldan mtshams gnas dang // me dang bden bral mngon phyogs te// sngags pas mtshams kyi thig gnyis ni// ji lta'i rim pas brkyang lag gdab// de bzhin me ru gnas pa yis// byang du bltas pas de lta bar// lte ba'i phyogs su gnas pa yi// de yis dbang po'i phyogs thig gdab// de nas de bzhin rlung phyogs kyi// sngar bzhin du ni gnas nas su// sngags pas lho ru mngon phyogs pas// nub kyi phyogs thig gdab par bya// de nas de nyid du 'dug nas// shar du mngon par phyogs gnas te// bskor bar 'gro ba'i bya ba yis// mkhas pas byang gi phyogs thig gdab// me yi phyogs su 'dug nas su// de bzhin nub tu mngon phyogs pas// lho yi phyogs thig btab nas ni// de bzhin grwa bzhi ru ni 'gyur// 'khor lo gsum brjod dkyil 'khor ni// 'khor lo thig ni rgyas bstan pa// yang dag rdzogs par sngar brjod pas// 'dir ni rgyas par ma byas so// ra ba la sogs thig rnams ni// ye shes thig ni bsdus pa ru// de nas phyis ni brtags byas la// mkhas pas yang dag mchod la gzhag // ye shes thig ni gshegs gsol nas// sngon po la sogs pa yi tshon// gser la sogs pa'i snod nyid du// bkang nas cho ga brtsam par bya// thig gi tshon sna lnga po nyid// hUM las dkyil 'khor bdag po ni// dkyil 'khor kun dang yang dag ldan// bsams la de ni rim bsgom bya// nyi ma'i dkyil 'khor rnams bsams te// oM ni ji ltar 'od ldan pa// bden pa'i byin gyis brlabs tshig gis// rdul tshon rnams ni 'bar ba'o// rdul tshon mang bden gang brjod pas// sems can sangs rgyas thob bya'i phyir// sems can rjes su chags pa yis// bden des tshon rtsi 'bar bar shog // sbyor ba'i stobs ni goms pa yis// gang zhing stobs kyis 'bar ba'o// de nas yi ge gsum po ni// brgya rtsa brgyad du bzlas byas te// oM badzra tsi tra sa ma ya hUM zhes// brgya rtsa brgyad yongs bzlas nas ni// bdag po rnal 'byor ldan pa yis// phyis ni yang dag mchod par bya// bla med shes rab blangs nas su// rang gi dril bu sgra yis ni// rang la mtshan ma ngan la sogs// rim gyis med par byed pa'o// dbus su thig le dkar po'i tshon// shar gyi 'dab mar nag po'o// g.yon gyi 'dab mar ljang gu'o// de bzhin rgyab kyi 'dab mar dmar// g.yas kyi 'dab ma ser por dgod// de ltar thig le lnga po de// yang dag rnyed nas lag g.yon gyis// sngags kyi bskul ba brjod pa ni// oM badzra rA ga sa ma ya oM AH hUM/ khu tshur g.yon pas dbang ldan nas// nang nas ri mo lnga bri bya// phyi nas slob ma ci bde bar// dkyil 'khor nang du gnas nas ni// dkar po ljang gu dmar po dang // de bzhin gzhan ni ser sngon po// phyi rol du ni kha dog sogs// ra ba rnams su yang dag grags// ji ltar gsungs pa'i tshad kyis bri// de bzhin sbom min phra ba min// 'khyogs pa ma yin nyams pa min// mkhas pas ri mo bri bar bya'o// de bzhin du ni yang gsungs pa// sbom pas nad ni 'byung bar 'gyur// phra bas nor ni nyams par ro// 'khyog po yis ni 'byed par byed// chad pa yis ni 'chi bar 'gyur// gzhan du yang ni brjod pa yi// sbom pa yis ni khong nad 'byung // phra bas nad dang nor zad do// de la sogs pa'i skyon rnams ni// slob dpon slob ma dag la 'byung // sbom phra mthe'u chung gi ni tshad// dkyil 'khor khru ni drug tu 'dod// thun mong gi ni dkyil 'khor gyi// sgo yi nyi shu'i tshad yin no// rdul tshon shar dang byang dang ni// nub dang lho phyogs nyid du ni// de la sogs pa phyogs kyi cha// zhal gyi mdog tu bri ba'o// dkar po sngon po bsres pa'i mdog // dbus kyi char ni bri bar bya// 'di nyid du ni gsang dbang bskur// gzhan nyid kyang ni brtag pa yin// dkyil 'khor bri ba'i dus su ni// rlung la sogs pa byung ba na// gcig tu dam pa'i don du ni// byang chub sems ni bsgom par bya// yang na ral gri'i rtse mo la/ phar la ba yi mar nag gis// snying po sa bon hUM phaT ni// sngags rig pa yis phyi rol bri// stobs po che yi 'gying pa'am// rdo rje drag dpal rnal 'byor ldan// ral gri de ni sprin la sogs// rlung la mngon par phyogs nas su// lan cig khro bo'i lus kyis su// phaT kyi yi ge brjod bya zhing // mtshon cha 'debs pa'i tshul byas na// sangs rgyas byas kyang rlag par byed// de ltar bzlog nas de rjes la// snod ni bzang po la sogs su// gnas min par ltung rdul tshon ni// de bzhin ras la sogs pa yang // yi ge brgya pa'i sngags kyis ni// bzlas pa'i dri yi chu dag gis// dbang ldan phyogs nas brtsams nas su// phyi dang nang du bsang gtor bya// tsan+dan a ga ru ni spangs// chu srin sder mo ga pur dang // gla rtsi ka ra sbrang rtsir ldan// bdug spos mang po rgyun mi 'chad// phyogs dang mtshams su snod byas nas// mdun du me mar sdong po gzhag // sna tshogs me tog phreng ba ni// bla re'i steng nas 'phyar bar bya// de nas dkyil 'khor dbus su ni// lag pa g.yon pa reg byas nas// dkyil 'khor bdag po gsang sngags te// lan bdun du ni bzla bar bya// nyi ma dgongs ka de nyid la// gar dang rnga ni lhag pa yi// glu dang sgra la sogs pa kun// sangs rgyas zhing du rnam gnas pa'i// 'khor dang bcas pa'i sangs rgyas kun// nam mkha'i phyogs su rnam gnas pa'i// dkyil 'khor rnams la yang dag mchod// gsol btab 'di yis spyan drang bya// ma lus phyogs bcur bzhugs pa yi// sangs rgyas rnams ni bdag la dgongs// bdag ming rdo rje can zhes pa// dkyil 'khor bdag gis brtag par bya// sangs rgyas rnams ni 'dir gshegs la// dngos grub rnams ni deng stsol cig // de ltar brjod nas phyag byas te// thugs kyi ye shes rdor hUM las// lcags kyu'i rnam pa'i 'od zer tshogs// bcom ldan dpa' bo gtso bo ni// sprul pa'i gzugs kyis gnas pa ni// kha sbyor gyur pas yang dag gnas// de phyir yang dag bskul nas byon// de la hUM la zhugs par bya// dkyil 'khor pa kun bsam byas pa// bar snang la gnas lhan cig tu// ji lta'i gnas su lhan cig tu// hUM gis byas pas gcig tu bsgom// ri mo la sogs rnam bkod la// de ltar rang gi dkyil 'khor gzhug // dkyil 'khor dbus byung pad+ma ni// 'dab ma brgyad pa ge sar bcas// pad steng dpa' bo dbang phyug ni// lha mos 'khyud pas yang dag gnas// shar gyi 'dab mar mkha' 'gro ma// byang gi 'dab mar lA ma ste// nub 'dab dum skyes ma yin la// lho ru gzugs can ma gnas so// dri chen dri chu khu ba khrag // dung chen bzhi ru gnas pa ni// mtshams kyi 'dab ma bzhi po la// g.yon nas brtsams te dgod par bya// de bzhin 'khor lo gsum bstan pa// dpa' bo'i rtsibs la de bzhin dgod// rgyud nas g.yon gyi rim pa yis// rang rang lha mo yang dag ldan// dang po thugs kyi 'khor lo ste// gnyis pa gsung gi 'khor lo dang // gsum pa sku yi 'khor lo ni// lugs las bzlog pa dgod par bya// dang po'i sgor ni khwa gdong ma// de nas 'ug gdong byang du ste// khyi gdong nub tu shes par bya// lho ru phag gi gdong can no// mtshams su de bzhin gshin rje brtan// gshin rje pho nya gzhan yang ni// gshin rje mche ba can zhes dang // de bzhin gshin rje 'joms ma dgod// dkyil 'khor lha rnams bkod nas su/ sngags 'di dag ni brjod par bya// oM badzra A be sha ya kra ma hUM// yang na yi ge gsum dran bya// gal te rdul tshon ma nus na// dkyil 'khor dang mnyam ras la ni// sngar nas tshon gyis bri bar bya// gal te yang ni ma nus na// de dang de nas sngags bsgom bya// he ru ka mchog phyag rgya bzhi// nges par bri ba dgongs pa'o// cung zhig dkyil 'khor ma rdzogs pa// de yi dus na yongs rdzogs 'gyur// lha yi 'khor lo rnam bkod nas// 'di ltar spos la sogs pa yang // dkyil 'khor pa kun mngon byas mchod// so so'i skye bo rnal 'byor dmigs// me tog phreng bas yang dag gzung // khros pa'i hUM yig brjod par bya// hUM gi yi ge brjod nas su// sngags pas dkyil 'khor du ni 'jug // rnal 'byor g.yas dang g.yon gyis ni// blta zhing dril bu dkrol bar bya// bskor ba lan gsum byas nas su// bskyur ba'i me tog phreng blangs nas// brtul zhugs can gyis slar yang ni// rang gi mgo la bcing bar bya// khro bo'i lta stangs yang dag ldan// nub la sogs pa'i sgo bzhi ru// gnas nas yi ge gsum ni brjod// shar la sogs pa'i sgo bzhir ni// mkhas pas yid kyis dbye bar bya// sgo dbye ba yi gsang sngags ni// oM badzrod g+ha Ta ya sa ma ya pra be+e sha ya hUM phaT// de nas bdud rtsi lnga ldan pa'i// dri yi chu dang bcas pa yis// he ru ka dpal mdun du ni// dung chos dag ni gzhag par bya// sngags pa rig ma dang bcas pas// de bzhin dkyil 'khor du ni 'jug // de nas rjes gnang blangs nas su// rang nyid byin gyis brlab par bya// rang gi ming ni brjod nas su// spyi bos kyang ni phyag bya'o// 'og nas 'byung ba'i cho ga 'dis// lha rnams yang dag bskul bar bya// mi bzad ma lus bdud kyis gus byas pa'i// ma lus 'gro ba'i rang bzhin sngon du byas// rang byung mtha' med srid pa nyid kyi rang bzhin ni// sa kun snying po gcig du 'dir spyon cig // de ltar sngags pas bskul nas su// mkhas pas yang dag 'jug par bya// hUM bzhi pa yi sngags dang ni// dpa' bo lnga dang bcas pas bya// oM sum+b+ha ni sum+b+ha hUM/ oM grih+Na gr-ih+Na hUM/ oM gr-ih+Na pa ya gr-ih+Na pa ya hUM/ oM A na ya hoH/ b+ha ga wAn badzra hUM phaT/ sngags 'di dag ni brjod pa ni// rang snying hUM yig las byung ba'i// 'od zer rnams kyis ma lus dgug // rang gi sras bcas 'dir gnas pa// nam mkha'i phyogs nas 'ongs pa yis// ngal zhing zhal ni bzhad bcas pa// rang gi dngos grub grub 'dod na// sems can kun la bde ster ba// dkyil 'khor mngon phyogs 'ongs nas su// steng du gnas pa bsam par bya// rdo rje dril bu blangs nas ni// sngar brjod pa yi bstod pas bstod// bcom ldan brtan por bzung byas nas// shin tu bshes ni nyer gnas la// 'di yis bsgoms pas de de kun// rang rang gzugs kyis gzhug par bya// lha yi 'khor lo kun la ni// phyag rgya bzhi yis rgyas gdab bya// rnam pa kun gyi mchog ldan pa'i// rang rang kha dog phyag mtshan 'chang // sprul pa'i sku yi rang bzhin ni// phyag rgya chen po ru ni grags// dbang po gnyis kyis snyoms 'jug pa// bsgom pa'i bdag nyid de don du// shes rab mi mo gzugs 'dzin pa// de ni dam tshig tu ni brjod// byang chub sa bon skyed byed gang // zhing du byed pa'i bdag nyid de// yang dag mthar ni rnam dag pas// chos kyi phyag rgya ru ni brjod// sems can phung po ma lus pa// rdzogs pa'i byang chub rgyud ched du// rdo rje pad+ma snying brtser gang // las kyi phyag rgya ru ni grags// 'on kyang de bzhin lha mo rnams// dga' rol dam tshig tu ni grags// las kyi phyag rgya de bzhin du// rang gi bya ba de skad cig // phyag rgya bzhi yis rgyas gdab po// de bzhin rgyas gdab rim nyid ni// dpa' dbang rang gi lha mo rnams// dpa' bo rnams dang gtso bo ni// dbang bskur ba ni rab tu sbyin// bsam gtan gyis ni legs mnyam gzhag // sems can don la byed brtson pas// spro dang de bzhin gzhug par bya// phan tshun tha mi dad mi gnas// dkyil 'khor bdag po gsang sngags ni// brgya rtsa brgyad du bzla bar bya// de las gzhan pa'i lha rnams kyi// nyi shu rtsa gcig bzla bar bya// des kyang dkyil 'khor grub par ni// 'gyur ba ru ni the tshom med// gtso bo sngags ni bzlas pa yis// rnam rgyal bum pa de nas ni// de yi mdun du gzhag par bya// lha mo rnams kyi sngags kyis bsngags// de rnams 'khor lo'i rdul tshon gyi// phyi rol du ni mkhas pas gzhag // ji ltar 'dod pas mtshams bzhi ru// mtshan ma yang dag ldan de dgod// de nas ar+g+ha la sogs dbul// pus mo g.yas pa sar btsugs nas// spos la sogs pas yang dag mchod// yang na yi ge gsum bsngags pa'i// las kun pa yi bum chu yis// snod gcig tu ni bsang gtor bya// yang dag blangs te btung la sogs// bldag dang gzhib dang bca' bar ldan// de la yig gsum mngon par bsngags// oM sarba bid pU ra pU ra a brta ya ho zhes bya'o// dpa' bo rnams la so sor ni// gos zung dag ni dbul bar bya// gtso bo la ni dri mchog dang // rnam pa sna tshogs ras yug dbul// med na ji ltar nus pa yi// lnga las nyung bar mi bya'o// sngags pas mchod pa rnam lnga yis// lha rnams so sor mchod par bya// de la 'di yi gsang sngags ni// oM d+hU paM pra tIts+tsha swA hA/ oM gan+d+haM pra tI ts+tsha swA hA/ oM b+ha k+taM pra tIts+tsha swA hA/ lha dang dbyer med pa yi gzugs// sgeg mo la sogs cha lugs kyis// sngon du gsang sngags 'di brjod cing // mkhas pa yis ni mchod par bya// oM sarba ta thA ga ta ma hA s+ya lA s+ya ra ti kr-i DA sau khya a nu t+ta ra pU dza me g+ha sa mu dra s+pha ra Na sa ma ye hUM/ gal te 'byor na mchod pa ni// gdugs dang rgyal mtshan ba dan sogs// glu dang gar dang rnga la sogs// dgod dang sgeg la dga' bas spro// phyi dang gsang ba'i rnam pa yis// mchod pa'i rigs kyi tshogs kyis ni// lus kun dri yis byugs pa dang // brtul zhugs can gyis yang dag mchod// de bzhin du yang gsungs pa ni// dam pa'i mchod pa 'di yis ni// yid ni dga' ba skyed par byed// de phyir kun bdag rnal 'byor gyis// bdag gzhan kun gyis mchod par bya// zhes gsungs so// 'og nas 'byung ba'i sngags 'di yis// de la lan gsum brjod par bya// mchod pa kun gyi rang bzhin gyi// sna tshogs pas mchod bsgom par bya// sngags ni// oM a nut+ta ra sarba pU dza me g+ha sa mud+ga te tsa ra hi maM ga ga na hUM phaT swA hA/ de nas lhag dang chad pa yi// skyon ni bsal bar bya ba'i phyir// bsam gtan bzlas dang bstod byas nas// ji ltar de bzhin bzod par gsol// chos kyi dbyings kyi byin rlabs dang // dam tshig kyang ni dran pa dang // sems can kun gyi snying rje yis// dngos grub ma lus bsgrub par bgyi// zhes bya'o// de nas shar sgo las byung las// bcom ldan 'das dang lhan 'ongs pa'i// dbang po la sogs phyogs bdag kun// tshig gis nye bar spyan drang bya// de la tshig ni 'di yin te// kha cig bcom ldan 'das gcig 'ongs// phyogs kyi bdag po 'khor dang bcas// gang 'dir gnas pa de dag kun// de rnams bdag la rjes dgongs phyir// ji ltar yod pa'i dri dang ni// me tog sogs kyis gtor bzhes la// sems can rnams la byams sems dang // slob ma yang dag bgegs med mdzod// de nas der gnas ar+g+ha ni// chu ni gnyis pas gsum dbul lo// mchod pa lnga ni nyer blangs nas// bdud rtsi lnga ldan gtor ma ni// yi ge gsum gyis mngon bsngags te// de nyid brjod pas sbyin par bya// mchod pa byas nas de mthar ni// de nas phyogs skyong gtor ma sbyin// de nas dri zhim yan lag bkru// sna tshogs gos kyis brgyan byas na// dang po lha rnams tshim pa'i phyir// zhi ba yi ni sbyin sreg bya// de la 'di yi cho ga ni// dam tshig ldan pa'i btsun mo gzung // rang gi lha mo'i rnam gang bsam// dkyil 'khor nang du de dang ni// gnas nas dbang nyid snyoms 'jug nyid// thugs kar ye shes kyi ni lha// gnyi gar yang ni yang dag bsam// de bzhin hUM las hom gzar bskyed// dbus su me ni 'bar ba yi// de bzhin lce ni hUM las bskyed// zhag chen gyis ni mchod pa'am// mar dang bsres pa rnam bsam bya// bdud rtsi lnga sogs yang dag ldan// blo ldan ston mo'i sbyin sreg bya// phan tshun kha yi thab khung 'dir// ma tshim bar du sbyin sreg bya// gang gis de ltar mi nus na// de la phyi rol sbyin sreg bya// zhi ba'i sbyin sreg cho ga yis// byas nas de ni yang dag bsdu// 'on kyang gsang ba'i cho ga yis// tshim par byas nas nye bar 'gyur// de bzhin phyi rol sbyin sreg gis// lha rnams nye bar mi 'gyur ro// de nas phyi rol gsang ba yi// mchod pa rnams kyis yang dag mchod// de rjes rang sems brtan bya'i phyir// dkyil 'khor ba rnams so so ru// bdag gis mngon du byas nas su// slob ma rnams la rjes brtse'i phyir// gsang ba yi ni rgyud las kyang // ji skad bstan pa'i tshig gsungs so// bdag gis de ma thag tu ni// ji bzhin gsungs pa'i cho ga rjes gnas// de phyir dkyil 'khor ba la ni// shin tu yid ni bde ba thob// mig rgyas zhal ni 'dzum pa yis// byams dang snying rje'i bsam pa can// gang gis blta zhing gnas pa dang // bdag dang slob ma rjes brtse bas// cho ga 'di yis yang dag par// de yis dkyil 'khor kun la ni// dga' dang tshim par bsams nas su// de yi las kyis de dbang 'gyur// de yi rjes su slob dpon ni// rang gi rig pa dang ldan pas// rang gis bsdus nas bzung ba yi// thog mar skyabs gsum la sogs pa// byang chub sems ni yang dag bskyed// de nas dkyil 'khor du zhugs te// mkhas pa'i cho ga mdor bsdus pa// de yi rim 'dir shes par bya/ dkon mchog gsum la skyabs su mchi// sdig pa thams cad so sor bshags// 'gro ba'i dge la rjes yi rang // sangs rgyas byang chub yid kyis gzung // oMsarba yo gi kA ya wAka tsit+ta mut+pA da ya mi a shiSh+Ta an ba shiSh+Ta sa ta d+hA tu hi ta su khot+ta ma sid+d+hi a d+yan+ta b+ha ba saM sid+d+hi mA hai shwaR+YA tsa/ me tog phreng ba blangs nas su// thal mo gnyis ni yang dag sbyar// blo ldan dkyil 'khor gzhug bya ste// sngags 'di dag ni dag par bya// A khaM bI ra hUM/ zhes sa mi/ oM shrI badzra he he ru ru kaM hUM hUM phaT// DA ki nI dz+wa la sa m+ba ra zhes brjod// gtso bo slob dpon dag gis ni// dpa' bo dbang phyug gzugs bzung nas// de nas 'jug pa'i dus su ni// slob mas 'di bzhin du brjod de// oM bra be sha ya b+ha ga bAn// ma hA mo k+Sha pu raM// sarba sid+d+hI su khaM raM myaM pa ra ma su khot+ta ma sid+d+hi dzaH hUM baM hoH/ pra sid+d+hi b+h+yo/ gnyis gzhug nas ni phyag byed cing // de yis rol cing dga' bas bskor// de ltar phyag byas rjes su ni// bskor ba gsum ni bya ba yin// sngags pas de ltar brjod nas su// de nas yang ni mdun gnas te// rgyud gzhan las ni grags pa gang // de nyid 'dir ni lan cig brjod// 'dod chags chen po bde ba che// rdo rje chen po nor chen po// ye shes chen po phrin las che// rdo rje sems dpa' deng bdag shog // ces bya'o// bdud rtsi lnga yi chu 'thungs nas// de nas snying gar zla dkyil 'khor// bsams la aM yig dmar po las// de rjes byed pa'i 'od zer gyis// 'gro dang 'ong bar rdzogs byas te// brtul zhugs can gyis de brjod bya// dpa' bo dbang phyug rjes zhugs nas// dpa' po yang dag byin brlabs te// de bzhin rdo rje phag mo bzhin// btsun mos yang dag byin gyis brlabs// tiSh+Tha badzra bsam bya zhing // yi ge brgya pas brtan par bya// de nas thal mo gnyis bar du// phyis ni me tog phreng gnas pa// mkhas pas dkyil 'khor bri bya ste// sngags 'di dag ni brjod par bya// oM pa ra ma su kha a sha ya la li ta bI lA sha na mi tai ra na mA mi b+ha ga wA na A khaM bI ra hUM pra tIts+tsha ku su mAM dza la ni thA ho// phreng ba bcing ba sogs byas nas// he ru ka dpal phyag byas te// shes rab ye shes dbang bskur te// kun du lung ni bstan pa dang // rdo rje brtul zhugs mthar thug pa// mdor bsdus nas ni thams cad blang // 'og nas 'byung ba'i rim pa nyid// byas la rang rig bcas pa dang // bya rgyud dag ni de rjes bya// de nas rang gi 'dod pa bsgom// rdo rje gar dang nyer spyod pa'i// mchod pas yang dag mchod par bya// de bzhin sgra ni snyan pa yis// dam tshig gsum gyi glu blang ba// yang dag mchod pa bya ba ste// de nas glu ni bla med blang // nam mkha' las byung mtshan nyid phyir// thog ma tha ma med pa'i mchog // rdo rje chen po rang bzhin sems// rdo rje sems dpa' deng bdag 'grub// dngos grub chen po kun gyi mchog // dbang phyug chen po lhag pa'i lha// rdo rje 'chang ba kun gyi rgyal// mi 'gyur mchog ni bdag grub shog // nyes pa mi mnga' rtag pa ni// 'dod chags ma lus rjes chags pa// 'dod chags chen po dga' ba che// bcom ldan de nyid grub par mdzod// shin tu dag pa kun gyi mchog // gdod nas grol ba de bzhin gshegs// kun du bzang po kun bdag nyid// byang chub sems ni bdag grub shog // kun gyi mchog ste grub chen po// dbang phyug chen po phyag rgya'i mchog // grub pa'i rdo rje cher bstod pa// rdo rje bsnyems bdag phyag 'tshal lo// de nas slob ma gzhug don du// mkhas pas 'di ltar brjod bya ste// bdag ming 'di zhes bya ba yis// he ru ka dpal slob dpon che// sangs rgyas byang chub sems kun gyis// gsungs pa'i cho ga dag gis ni// phun sum tshogs pa'i cho gas ni// sems can don ni bdag gis bgyi// de la rjes gnang de rjes bdag // sangs rgyas byang chub sems dpa' yis// nye ba ru ni gnas par 'gyur// de nas rjes su gnang na rung // bdag gis nye bar bsam bya ste// tshigs su bcad pa 'di gnyis kyis// bden pa'i byin gyis brlab brjod bya// sems can kun gyi yid khyab pa// sems can kun gyi yid la gnas// sems can kun gyi yab gcig po// mchog gyur dam tshig mchog 'dod pa// de bzhin gshegs pa 'byung 'gyur ba// khyod la yang dag bstan par bya// bden pa 'di yis mgon po bdag // khyod kyi 'dod pa yongs rdzogs shog // mkhas pas phyis ni 'di spyad bya// chos kyi dbyings kyi byin rlabs dang // dam tshig kyang ni dran pa yis// snying rje sems can thams cad don// ma lus grub par bya phyir ro// zhes so// de nas slob ma dbang bskur 'os// de bzhin rang gi rigs dang bcas// sngar brjod pa yi sngags nyid dang // he ru ka dpal gzugs kyis ni// yi ge gsum gyis byin brlabs shing // rgyan rnams kun gyis brgyan pa ste// sna tshogs gos ni bskon pa dang // de bzhin gtsug tor bla gos dang // mig dang gdong ni bcing bya zhing // rang gi rig dang bcas pa la// yid ni legs par phul nas su// tha mar phyag ni bya ba ste// shar sgor thog mar re zhig ni// thal mo yang dag sbyar byas nas// de nas brkyang bar byas nas su// gus pas 'di ltar brjod par bya// oM sarba ta thA ga ta pU dza u pas+thA nA ya At+ma nAM ni R+YA ta yA mi sarba ta thA ga ta a k+Sho b+h+yaH ad+hi tiSh+Tha swa mAM/ zhes bya brjod pa de nas ni// lus kun gyis ni phyag bya'o// snying gar bcom ldan bzhugs pa ru// yid kyis yongs su brtag par bya// de bzhin lho sgo nyid du ni// thal mo de nyid snying ga ru// de bzhin bcas nas sngags 'di yis// rin chen sngags ni brjod par bya// oM sarba ta thA ga ta pU dza a b+hi She ka ya At+ma nAM ni R+YA ta yA mi sarba ta thA ga ta rat+Na sa m+b+ha ba a b+hiShi ny+tsa a d+hi tiSh+Tha swa mAM/ zhes pa brjod pa nyid kyis ni// mkhas pas dpral bas phyag bya'o// rin chen 'byung ldan rdo rje yis// dbang bskur bar ni rnam brtag bya// de nas phyis ni nub kyi sgor// de bzhin mgo bor thal mo sbyar// 'di ni byas nas brjod pa ni// tshogs kyi mchod pa rab mchod nyid// oM sarba ta thA ga ta pU dza pra brta na ya ta At+ma nAM ni R+YA ta yA mi/ sarba ta thA ga ta a mi tA b+ha pra brta ya mAM/ zhes brjod gdong gtsos phyag bya'o// 'od dpag med pa'i rang bzhin 'dis// de ni nus pa ldan par brtag // de bzhin byang sgor gnas nas su// snying gar thal mo sbyar byas nas// dngos grub thams cad byed pa yi// gsang sngags 'di ni brjod par bya// oM sarba ta thA ga ta pU dza karma Ne At+ma nAM ni R+YA ta yA mi// sarba ta thA ga ta a mo g+ha sid+d+hi ku ru mA/ zhes pa brjod pa nyid kyis ni// mkhas pas spyi bos phyag bya'o// gsang ba'i mchod pa nus pa ru// don yod grub pa bsam par bya// 'khrugs pa med pas mi bskyod pa// gtso bo dpa' bo bcom ldan no// rin chen thams cad 'byung gnas phyir// de nyid rin chen 'byung ldan no// mtha' yas chos kyi lam ston phyir// de nyid 'od dpag med du brjod// dngos grub thams cad rab ster bas// de nyid don yod grub par brjod// de ltar 'on kyang mdor bsdus nas// rig pa thams cad de yang ni// mkha' 'gro la sogs mchog rnams kyis// mngon par byin gyis brlabs bsam bya// me tog lag bzung de yis ni// bla ma la ni phyag bya ste// shar sgor mngon par phyogs pa yis// gus pas de ltar brjod par bya// dam tshig de ni bdag la stsol// sdom pa yang ni bdag la stsol// rdo rje rigs kun bsdus pa yi// slob dpon chen po bdag 'jug mdzod// phyir mi ldog pa dbang bskur ba'i// skal ba chen po bdag la stsol// dus gsum bzhugs pa'i sangs rgyas kyis// sangs rgyas byang chub go 'phang mchog // slob dpon chen po bdag la stsol// mtshan dang dpe byad rjes 'jug pa'i// 'dom gang 'od sogs yang dag ldan// sangs rgyas sku ni yid 'ong stsol// mgon po chen po bdag la stsol// dbang bskur ba ni ngo mtshar che// sems can kun gyi don gyi phyir// rtag tu bdag ni slob dpon mdzod// de bzhin slob dpon gnas nas su// de yi tshig gi sgo nas ni// rigs kun la ni mkhyen gsol gang // rim pa ji bzhin bya ba ni// bdag ming 'di zhes bya ba yis// byang chub sems ni yongs gzung dang // gsang ba'i dkyil 'khor 'dir 'jug cing // dam tshig sdom pa nod par 'tshal// dkyil 'khor thams cad dpa' bo la// gus pa yis ni gsol gdab pa// de ltar slob ma la ni brjod// de nas gzhan yang slob ma la// gsang ba chen po rigs dag pa// gsang chen yongs su gzung ba ru// bdag nyid chen po khyod 'dod dam// de ltar bdag ni 'tshal zhes bya// de ltar byas nas de rjes su// rigs lnga yi ni dam tshig brjod// sangs rgyas chos dang dge 'dun te// dkon mchog gsum la skyabs su song // 'di ni sangs rgyas rigs dag pa'i// dam tshig brtan par gyur pa'o// rdo rje dril bu phyag rgya dag // blo chen khyod kyis gzung bar gyis// byang chub sems gang de rdo rje// shes rab dril bu zhes bshad do// slob dpon dag kyang gzung bar bgyi// bla ma sangs rgyas kun dang mnyam// 'di ni rdo rje'i rigs dag pa'i// dam tshig sdom pa yin par gsungs// rin chen rigs mchog chen po la// nyin dang mtshan mo lan gsum du// zang zing mi 'jigs chos dang byams// sbyin pa rnam bzhi rtag tu gtang // phyi nang gsang ba'i theg pa gsum// dam chos khyod kyis gzung bar bgyi// 'di ni pad+ma'i rigs dag pa'i// dam tshig sdom pa'i mchog yin no// las kyi rigs mchog chen po la// sdom pa thams cad ldan par ni// yang dag nyid du gzung bgyi zhing // mchod pa'i las kyang ci nus bgyi// gzhan yang bcu bzhi 'di dag ni// phas pham par ni rab tu grags// rtsa ba'i ltung bar shes bya ste// nyin dang mtshan mo lan gsum du// gdugs re zhing ni gdon par bgyi// mdza' bshes rdo rje spun dang ni// rnal 'byor pa rnams bsnyen bkur bya// spang zhing dor bar mi bya ste// de ltar ci nas spyad par bya// theg pa dman la 'dod mi bya// sems can don la rgyab mi phyogs// 'khor ba spang bar mi bya zhing // mya ngan 'das la dga' mi bya// gsang ba gsum gyi lha rnams la// brnyas pa nyid du mi bya'o// phyag rgya bzhon pa mtshon cha dang // mtshan ma 'gom par mi bya'o// khyod kyis srog chags gsad mi bya// ma byin par yang mi blang zhing // 'dod las log par mi spyod de// brdzun gyi tshig kyang mi smra'o// sems can kun gyi don gyi phyis// bya ba ma yin thams cad spang // legs par nye bar bsten bya ste// rnal 'byor ba rnams bsnyen bkur bya// lus kyi las ni rnam gsum dang // ngag gi las ni rnam pa bzhi// yid kyi rnam pa gsum dag ni// ci nus par ni rjes su skyong // 'di dag dam tshig yin par bshad// khyod kyis rtag tu bsrung bar bya// des kyang 'di skad brjod bya ste// slob dpon 'dir ni bdag la gson// gtso bos ji ltar bka' stsal pa// ji bzhin bdag ni bgyid par 'tshal// de yi de nyid 'di yis ni// mkhas pas phyis ni sdom pa sbyin// gang yang phyogs bcu'i 'jig rten gyi khams mtha' yas mu med pa na bzhugs pa'i de bzhin gshegs pa dgra bcom pa yang dag par rdzogs pa'i sangs rgyas thams cad la phyag 'tshal lo// mgon pos sangs rgyas rnams dang ni// de sras bdag la dgongs su gsol// bdag ming 'di zhes bya ba 'di// dus 'di nas ni rab bzung ste// byang chub snying po mchis kyi bar// ji ltar dus gsum mgon po rnams// byang chub tu ni nges mdzad pa'i// byang chub sems ni bla na med// dam pa bdag gis bskyed par bgyi// sangs rgyas rnal 'byor sdom pa la// tshul khrims kyi ni bslab pa dang // dge ba'i chos ni sdud pa dang // sems can don byed tshul khrims gsum// bdag gis brtan por gzung bar bgyi// sangs rgyas chos dang dge 'dun te// bla na med pa'i dkon mchog gsum// deng nas brtsams te gzung bar bgyi// nam du yang ni mi spong ngo // rdo rje rigs mchog chen po yi// rdo rje dril bu phyag rgya dag // yang dag nyid du gzung bgyi zhing // slob dpon dag kyang gzung bar bgyi// rin chen rigs mchog chen po la// dam tshig yid du 'ong ba rnams// nyin re bzhin du dus drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs mchog dag pa yi// phyi nang gsang ba'i theg pa gsum// dam pa'i chos ni gzung bar bgyi// las kyi rigs mchog chen po la// sdom pa thams cad ldan par ni// yang dag nyid du gzung bgyi zhing // mchod pa'i las kyang ci nus bgyi// byang chub sems ni bla na med// dam pa bdag gis bskyed bgyi zhing // sems can kun gyi don gyi phyir// bdag gis sdom pa ma lus gzung // ma grol ba ni bdag gis dgrol// ma bsgral ba ni bdag gis bsgral// dbugs ma phyung ba dbugs dbyung zhing // sems can mya ngan 'das la dgod// oM sarba ta thA ga ta yo gi kA ya wA ka tsit+ta mut+pad ya ShU mya she Sha Na ba she ShU sa ta d+hA tu hi ta su tse/ ta ma sid+d+hi/ a ta ma ta b+ha wa sid+d+hi ma he shwa ra a d+hi pa t+yA ts+r+ya zhes brjod do// de yis slob ma byang chub sems// bla med par ni bskyed nas su// snying gar rdo rje bzhag byas te// snying po 'di ni brjod par bgyi// su ra te sa ma ya ste hoHsid+d+hi padzra ya thA su khaM/ 'di yis slob ma bskul nas ni// 'dod don thams cad grub par 'gyur// sa ma ya s+t+waM sngags kyis ni// me tog phreng ba 'bad pas gzung // de ni slob dpon gyis bcug nas// yang ni gsol ba gdab par bya// bdag ming 'di zhes bgyi ba ni// rdo rje slob dpon dka' thub ches// sems can kun la phan don du// slob ma rnams ni gzhug par bya// snying po dkyil 'khor 'di nyid ni// rdo rje ye shes thob pa yi// de bzhin gshegs pa'i pho brang du// bdag gis slob ma gzhug par bgyi// A khaM bI ra hUM zhes brjod pas slob ma gzhug par bya'o// dam tshig skyod par byed pa 'di// de nas 'di skad brjod bya ste// deng khyod de bzhin gshegs pa thams cad kyi rigs su zhugs kyi/ ngas khyod la rdo rje ye shes bskyed par bya yis/ ye shes gang gis de bzhin gshegs pa thams cad kyi dngos grub thob par 'gyur na dngos grub gzhan lta ci smos/ khyod kyis dkyil 'khor ma mthong ba rnams la brjod par ma byed cig // dam tshig nyams par gyur ta re// lag pa g.yas pa'i rdo rje ni// spyi bor bzhag la 'di skad brjod// 'di ni dam tshig rdo rje ste// gal te las rab khyod 'di smra// khyod kyi spyi bo 'gas par byed// rdo rje sems dpa' rang nyid ni// khyod kyi snying la yang dag zhugs// gal te tshul 'di smras na ni// de ma thag tu dral te gshegs// de nas bdud rtsi lnga ldan pa'i// chu ni thod par gnas pa la// snying po lan cig yongs su bzlas// de ni 'thung du gzhug pa'o// rdo rje chu la oM AH hUM baMH// blo ldan gyis ni 'di brjod bya// 'di ni khyod kyi dmyal ba'i chu// dam tshig 'das na sreg par byed// dam tshig bsrungs na dngos grub ste// rdo rje bdud rtsi'i chu 'thung shig // rdo rje dril bu'i phyag rgya ni// dkyil 'khor ma zhugs ston 'gyur ram// skye bo tshogs kyi nang du ni// ma dag dogs par brjod mi bya// deng phyin chad khyod kyi rdo rje drag po nga yin gyis/ ngas 'di gyis shig ces bsgo ba khyod kyis bya dgos so// khyod kyis nga la brnyas par ma byed cig // ya nga ba ma spangs par tshe'i dus byas nas dmyal bar lhung bar gyur ta re/ yang slob mas 'di skad ces brjod par bya ste/ de bzhin gshegs pa thams cad kyis byin gyis rlobs la/ rdo rje drag po bdag la dbab tu gsol// de nas dam tshig rdo rje 'di// rdo rje drag po zhes su brjod// ye shes rdo rje bla na med// de ring bdag la dbab tu gsol// de ltar rdo rje dbab ces bya// de rnams rtag tu brjod par bya// gal te bab par ma gyur na// de nas rdo rje slob dpon gyis// de snying zla ba'i dkyil 'khor la// rdo rje drag po kha sbyor bsgom// rdo rje pad+ma'i ting 'dzin gyis// de yi bskul bskyod las byung ba// a yig dmar po'i 'od zer gyis// de yi lus kun yongs bkang ste// de nyid yang dag brjod pa yis// sngar bzhin du ni gzhug par bya// slob dpon rjes su gzung ba ni// rig dang bcas pas bsam byas na// de nas nges par 'bab pa yi// yang dag byin rlabs 'byung ba'o// ye shes de nyid de la ni// de nyid du ni brjod par bya// yang ni lce la bsam bya ba// a yig dmar po dgod pa ste// smros shig rdo rje can nyid kyis// dge dang mi dge smra bar gyis// de nas 'bab par gyur na ni// brgya phyed yi ges brtan byas la// de rjes yang dag byin brlabs brtan// tiSh+Tha badzra dr-i D+ho me b+ha ba/ hr-i da ya me a d+hi tiSh+Tha sarba sid+d+hi m+me tha yats+tsha/ sarba karma su tsa mi tsit+ta shre yaH ku ru hUM ha ha ha ha hoH zhes bya'o// yang dag dkyil 'khor 'di ru ni// bdag gis slob ma gzhug par bya// lha rnams kyi ni rigs kyi rim// ji ltar bsod nams de bzhin shog // gang gi dngos grub gyur pa yi// de yi rigs kyi snod yin na// ji ltar bsod nams mthu yis su// dkyil 'khor 'di yang de bzhin shog // sngar brjod pa yi tshig gis ni// me tog phreng ba dor bar bya// 'phangs pa'i me tog phreng ba ni// lha yi gnas la bab shes bya// oM pra be sha ya ku laM sheSh+d+ya ma hA pa laM// 'di brjod nas ni phreng ba blang // bden pa'i byin gyi rlabs 'di ni// sngags pa mkhas pa yis ni bya// chos rnams gzugs brnyan lta bu ste// bden pa 'di yis dkyil 'khor du// gzugs brnyan lta bur slob ma ni// gsal zhing sdig med mthong bar shog // de nas mig gnyis zla ba la// oM gyis byin brlabs bsgom par bya// snying gar zla ba'i dkyil 'khor la// bdag po yang dag dmigs nas su// de yi mig gi 'od zer gyis// dkyil 'khor gyi ni lha rnams kyi// spyan dang dbyer med ngo bo nyid// yang dag dmigs nas phyi nas ni// mig gnyis la ni yang dag bsdu// yang ni 'jug pa'i rnam pa yis// de yi bcings pa dgrol bar bya// mig 'byed pa yi tshig 'di ni// ji lta ba bzhin brjod bya ste// oM rdo rje drag po rang nyid ni// mig 'byed pa la brtson par mdzad// mig ni thams cad 'byed mdzad de// rdo rje'i mig ni bla na med// 'di brjod bcings pa bkrol nas su// de la lan cig dri bar bya// khyod kyis mig gis ci mthong 'gyur// ji bzhin du ni smra bar gyis// dkar po ser po de bzhin dmar// ljang gu nag po nyid dang sngo// de ltar dngos grub shes byas la// dkyil 'khor bstan phyir 'di brjod bya// kye rdo rje ltos shig ces bya'o// de ltar brjod nas 'dir brjod bya// da ni dad pa rab tu bskyed// dkyil 'khor bzang po 'di la ltos// sngags dang phyag rgyas byin brlabs pas// sangs rgyas rnams kyi rigs su skye// mthong bar dngos grub sbyor ba dang // phun sum tshogs kun mchog tu 'gyur// dam tshig bskyangs pas dngos grub dang // sngags sgrub pa la brtson par gyis// bsod nams dang ba'i stobs bzhin du// dkyil 'khor mthong ba de nas ni// sna tshogs 'od zer 'phro ba yi// dkyil 'khor mthong bar the tshom med// de nas he ru ka dpal sogs// kun du dkyil 'khor ba kun gyi// de nas lha yi de nyid ni// gus pa yis ni brjod par bya// shrI gang bla na med pa'o// he ni rgyu dang bral ba ste// ru ni brjod dang bral ba'o// ka ni gang du mi gnas pa// he ru ka dpal zhes brjod do// rdo rje ye shes dbyer med phyir// rtag tu sdig pa 'joms pa dang // gang zhig 'dod chags dman pa sbyong // rdo rje sngon song phag mo'o// mkha' 'gro ma yi ngang tshul gang // mkha' 'gro ma zhes rab tu grags// gang zhig gdug pa rtag za ba// de ni lA mar rab tu bshad// nyon mongs dum bur 'joms pas na// dum skyes ma zhes rab tu brjod// sna tshogs gzugs su 'chad pas na// de ni gzugs can ma zhes brjod// gdug pa'i thod pa dum byed pas// thod pa'i dum bu zhes su brjod// gang zhig gdug drag tshar gcod pas// gtum mo zhes ni rab tu brjod// yi dags chen po 'dra ba gang // de ni keng rus chen por brjod// gang phyir mig gnyis gtum 'bar bas// de phyir gtum mig ma zhes brjod// dur khrod chen po'i rang bzhin phyir// de ni keng rus chen por brjod// bla med 'od dang ldan pa gang // ming ni 'od ldan ma zhes bya// mche ba gtsigs par ston pa gang // ming gis 'jigs par byed pa'o// gdug la sdigs mdzub byed pas na// de ni sna chen ma zhes brjod// lha rnams yid 'dod pa bzhin phyir// lha dgra zhes ni bya bar brjod// dpal rnams blo yi rang bzhin pas// 'di ni dpa' bo'i blo mar brjod// gang zhig 'dir ni dpag med pas// 'dir ni 'od dpag med par brjod// rnal 'byor rnams kyi bde sgrub gang // de ming de byed pa zhes brjod// gang gis dbyer med 'od byed pas// de ni rdo rje'i 'od du brjod// lang ka ru ni skyes pas na// lang ka'i dbang phyug ma ru brjod// lha rnams kun gyi mi phyed pas// rdo rje lus zhes brjod par bya// gang gi shing gi grib mtshungs pas// shing grib ma zhes bya bar brjod// rdzogs pa'i byang chub myur 'byung bas// de ni dpa' bo'i myu gur brjod// mkha' 'gro glang po zhon 'gro bas// sa srung ma zhes bya bar brjod// rdo rje ral bas 'jigs byed pas// rdo rje ral pa zhes su brjod// gang zhig gdug rnams rab ston pas// 'jigs byed chen po zhes byar brjod// dpa' rnams nang nas rang bzhin dpa'// de ni dpa' bo chen por brjod// rlung gi shugs dang mtshungs pas na// rlung shugs ma zhes bya bar brjod// mu stegs thams cad 'jigs mdzad pas// rdo rje hUM mdzad ces ni brjod// dam tshig srung la ched byed pas// chang 'thung ma zhes brjod par bya// dpa' bo rnams kyi gzugs bzang phyir// de ni shin tu bzang zhes brjod// rnal 'byor rnam brtse'i rang bzhin can// de ni sngo bsangs ma zhes brjod// rtag tu bzang po'i rang bzhin phyir// rdo rje bzang po zhes su brjod// kun du dpal dang ldan pa'i phyir// de yang shin tu bzang zhes brjod// mu stegs ngan pa skrag byed pas// 'jigs byed chen po zhes su grags// tshig rnams nyan par byed pas na// rta rna ma zhes rab tu grags// gang phyir lta bar dka' dus phyir// mig mi bzang zhes bya bar brjod// zhal dang zhal du sbyor bas na// de ni bya gdong ma zhes brjod// stobs chen pha rol gnon pa'i phyir// de ni stobs chen ma zhes brjod// gdug can 'khor lo bzhin bskor bas// 'khor lo shugs ma zhes ni brjod// dbul ba'i sdug bsngal 'phrog pas na// de ni rin chen rdo rjer brjod// dum bur byed cing gcod pas na// phyis ni dum skyes yid 'ong ma// rta mchog dag gi rang bzhin phyir// de ni rta mgrin zhes ni brjod// rnal 'byor kun la mdzes pa'i phyir// de ni chang 'tshong ma zhes brjod// shin tu gzi brjid rang bzhin phyir// de ni nam mkha'i snying por brjod// 'khor lo lta bur chos 'dra bas// de ni 'khor lo go cha ma// he ru ka dpal 'dra bstan pas// de yi ming yang brjod pas ni// dpa' rnams mchog gi rang bzhin phyir// shin tu dbang po mchog gi mchog // gar dang bstod pa'i rang bzhin phyir// pad+ma gar gyi dbang phyug 'dod// rtag tu nyin re bden byed gang // de yang stobs po che zhes brjod// snang dang ldan pa'i rang bzhin phyir// de ni rnam par snang mdzad brjod// rnal 'byor rnams kyi 'khor lor gnas// 'khor los sgyur ma zhes ni brjod// sems can dbyer med ston pas na// rdo rje sems dpa' zhes ni brjod// gang la brtson 'grus che mnga' bas// brtson 'grus chen po zhes ni brjod// bya rog lta bu'i gdong ldan pas// khwa gdong ma zhes bya bar grags// 'ug pa'i gdong dang yang dag ldan// de ni 'ug gdong ma zhes grags// khyi gdong ma dang phag gdong ma// de bzhin gzugs ni 'dzin par brjod// gshin rje brtan ma pho nya mo// gzhan ni gshin rje mche bar 'dod// gang zhig gshin rje 'joms byed pas// gshin rje 'joms ma zhes ni brjod// de rnams lha yi de nyid do// ji ltar 'khor lo lnga de nyid// yid kyi dkyil 'khor mchog gyur pas// dkyil 'khor dag tu mnyam par brjod// gzhal yas khang pa zhes bya ba// gru bzhi pa ni yang dag blang // kun du tshad dang ldan pa yi// tshul khrims sdom pa mchog gyur pa'i// rgyan gang yin par bshad pa'o// dad pa'i dbang po la sogs sems// rang rang lnga ru yang dag byung // gang gis rnam par thar pa bzhi// sgo bzhi ru ni yang dag bshad// yang dag spong ba bzhi nyid ni// rta babs ka ba'i rnam par byung // dran pa nyer gzhag bzhi ye shes// kha khyer bzhi ru brjod pa yin// rdzu 'phrul rkang pa bzhi nyid ni// sgo khyud bzhi ru brjod pa yin// byang chub yan lag bdun phreng ba// ba dan me tog phreng bar brjod// rnam kun mkhyen nyid ye shes ni// ting 'dzin gnyis su brtags pa yin// lam gyi ye shes khyad par ni// rnga yab tu ni brjod pa yin// nyon mongs kun ni zad byed pas// de bzhin dra ba zhes su brjod// nye ba'i nyon mongs 'joms pa ru// tshogs gnyis bsags pa'i sbyor ba yis// nyon mongs skyes pa 'phrog byed pas// dra ba phyed par rab tu brjod// sangs rgyas kun gyi snying po ni// rtag tu ka bar 'gyur ba yi// 'phags pa'i lam gyi yan lag brgyad// ka ba brgyad du brjod pa yin// de yi dkyil gyi pad+ma gang // skyon gyis ma gos pa ru bstan// 'khor lo gsum du gnas pa ni// sems sogs dri ma gsum bral yin// rtsibs su yang dag bshad pa ni// nyon mongs nye nyon spangs pa'o// rdo rje la sogs phreng ba gang // glo bur dri ma spangs pa yin// sangs rgyas yon tan de dag kun// dkyil 'khor du ni brjod pa yin// sems can don kun yang dag brtson// de nyid rdzogs sangs rgyas kyis bstan// de nas bdag po rnal 'byor ldan// rnam rgyal bum pa chu yis ni// oM AH hUM/ badzra a b+hi Shiny+tsa mAM// sngags 'di dag ni bton pa yis// yal ga gzung ba'i khu tshur gyis// dbang bskur ba ni sbyin par bya// de nas de yi mgo bor ni// ral pa'i cod pan mdzes khyab pas// rjes su mthun pa'i gzugs bsams te// gus pas dbu rgyan dbang bskur bya// de nas rang gi mtshan ma'i dbang // lag pa dag tu sbyin par bya// rang gi mtshan ma'i rjes 'gro ba'i// sngags 'di nyid ni gang yin brjod// sangs rgyas kun gyi rdo rje'i dbang // de ring khyod la bskur bar bya// de ltar gang gi ming yin pa// kye ma sgra ni sngon byas te// shes rab thabs kyi ting 'dzin yang // yang dag ched du byas nas su// phyag rgya bzhi yi gdams ngag bstan// de nas yang ni slob ma yis// thal mo sbyar ba byas nas ni// gus pa yis ni phyag byas te// me tog bcings pa la sogs kun// bzung nas rdo rje brtul zhugs blang // 'di de sangs rgyas thams cad kyi// rdo rje sems dpa'i phyag na gnas// khyod kyis kyang ni rtag tu bcang // phyag na rdo rje brtul zhugs brtan// de nas rdo rje bzung nas ni// sngags 'di dag ni brjod par bya// oM sarba ta thA ga ta sid+d+hi badzra sa ma ya tiSh+Tha/ e Sha s+t+'+waM d+ha ra yA mi badzra sa twa hIH hi hi hi hi hUM zhes bya'o// sngags pas tshigs bcad 'di brjod nas// de nas dril bu'i brtul zhugs sbyin// 'di de sangs rgyas thams cad kyi// shes rab thabs kyi rjes 'gror bshad// khyod kyis kyang ni rtag tu bcang // byang chub mchog tu rgyal ba bzhed// gang zhig de ltar dbang bskur bas// dngos grub tu 'gyur the tshom med// lha gang mngon du bya ba yis// de yi las gang sgrub par nus// rig pa'i dbang gi cho ga'o// de ltar de nas byas nas su// phyis ni 'og nas 'byung ba'i rim// bya ba yi ni cho ga yis// pad+ma'i dkyil 'khor yang dag bstan// de nas bdag po rnal 'byor gyi// nga rgyal dag ni byas nas su// slob ma'i gtso bo gus pa yi// 'og nas 'byung ba'i cho ga 'dis// de nas dbang bskur don du ni// rang nyid kyis ni gsol ba gdab// de nas rang nyid langs nas su// slob ma pad zla la gnas bsam// de nas rang lha'i bsam gtan gyis// byin gyis brlab pa la sogs byas// de bzhin chu la sogs pa'i dbang // mkhas pa yis ni sngar bzhin bya// 'dir ni ji lta'i khyad par gyis// gtso bo rnam rgyal bum pa'i chu// de yi sngags brjod sngon song bas// 'di ni rgyun mi 'chad dbang bskur// ji srid rnam rgyal la sogs pas// slob dpon he ru ka grub pas// oM AHhUM badzra a b+hi Shiny+tsa zhes/ sngags 'di rang gis brjod par bya// shes rab can gyis de yi mgor// he ru ka ldan cod pan ni// rdo rje phreng ba rnams bsams te// sngar bzhin du ni de dbang bskur// de nas khro bo rdo rje sbyin// rdo rje dbang bskur zhes su brjod// gang zhig rgyud gzhan du grags pa// blo dang ldan pas de nyid brjod// rtag tu 'dod chags las byung khro// rdo rje me yi phung po'i sku// 'bar ba'i rdo rje sbyor ba che// mkha' 'gro ma kun 'bar ba'o// hrIH bdag po'i dbang bskur byin nas su// dril bu'i sgra ni bsgrag par bya// a kA ro mu khaM zhes sogs// de nas chos 'di rab bstan bya// thams cad nam mkha'i mtshan nyid de// nam mkha' la yang mtshan nyid med// nam mkha' dang mnyam sbyor ba yis// thams cad mchog nyid bsgrub par bya// hIH yang na srid pa ngo bo nyid kyis dag // ngo bo nyid kyis srid bral byas// rang bzhin dag pa'i sems dpa' ni// srid pa mchog tu byed par 'gyur// de nas ming gi dbang bskur ba'i// de bzhin cho ga sbyin byas na// rig dang lhan cig tu gzhag ste// sdug bsngal mang po dag pa'i phyir// nyams myong bde ba sla bar rtogs// shin tu bde ba rtogs pa'i thabs// 'di ni dam tshig bde legs te// ji ltar yid la 'dod pa yang // 'dod pa kun la nyer longs spyod// rang gi lhag pa'i lhar sbyor bas// bdag dang gzhan la mchod par bya// ji srid 'khor bar gnas bar du// dpa' bo mchog tu gyur pa ste// de srid sems can dpag med don// mi ldog par ni nus par gyis// gsang mchog dam tshig gi ni thabs// bsod nams byin rlabs sgrub pa dang // dngos grub kyi ni dbang phyug 'grub// sems can don ni brtan par byed// phyag rgya'i dam tshig brjod bya ste// yid kyi sku ni brtan pa'i phyir// gang gis thams cad skur bstan pa// de yi phyag rgyar rab tu grags// de nas de bzhin nyid 'dug la// slob ma rig dang yang dag ldan// yid dang rjes mthun zas sogs dang // sna tshogs btung ba 'thungs nas su// kha ni ga bur dris bsgo bya// lus ni dri zhim byug byas te// phan tshun dgod dang sgeg la sogs// dga' ba'i rol pa rnams byas nas// dbang nyid yang dag snyoms 'jug pas// de yis dga' bde yang dag 'char// de bzhin gshegs pa thams cad kun// bkra shis glu la sogs pa yis// de dag yang dag bskul bar ni// bdag gis rnam par bsam bya ste// dbang bskur ba ni rdo rje che// khams gsum kun gyis phyag byas pa// gsang gsum gnas las byung ba yi// sangs rgyas kun gyis sbyin par bya// de ltar brjod nas slob ma'i khar// rdo rje nas lhung bdag gnas so// a ho su kha zhes kyang brjod// des kyang gang zhig bkug pa rnams// rdo rje ye shes byung don de// shin tu gsang ba chen po'i don// dbang bskur ba ni ngo mtshar che// rdo rje dril bu yi ni sgra// mchog tu dga' ba skyed byed pas// de nyid 'dir ni brjod pa yis// dbang bskur rang gis sbyin par bya// gang de dga' ba'i rang bzhin la// bde byed de yang btags pa tsam// gang zhig chags bral rgyu'am gnyis// yang ni srid pa'i rtse mo'i rgyu// gang ni yid kyis cung zhig brtags// yid kyis spangs pa'i ngo bo'i phyir// rnam par mi rtog mya ngan 'das// gzhan du kha cig gnas yul med// 'di yi de nyid mi shes pa'i// slob ma la ni bshad mi bya// blo ldan rtog pa med pa la// 'di ni shin tu gsang ba sbyin// de nas de nyid la gnas pas// mkha' 'gro ma rnams yang dag mchod// mnyam par gzhag pas sngon bzhin du// rdo rje dril bu de nas sbyin// de nas brtsams nas rnal 'byor pa// rgyud kun las ni gsungs pa ni// ma lus lus pa med pa yi// cho ga yis ni dkyil 'khor bri// ji ltar mngon par 'dod pa yi// rang 'dod lha yi 'jug pa nyid// mchog dang 'bring dang tha ma ni// ji ltar dmigs pa'i yid kyis su// ji ltar nus pa bzhin du bsgrub// phran tshegs la sogs pa yi las// de yi dngos grub sgrub pa la// rang dang gzhan grags the tshom med// rdo rje slob dpon dbang bskur ba'o// de ltar rdzogs pa'i slob ma la// rjes su gnas pa'i dbang bstan bya// dkyil 'khor gyi ni phyi rol du// khru gnyis dor bar dkyil 'khor bya// phyogs kun du ni gru bzhi pa// phyogs kun dra bas brgyan pa ni// bya ba kun byed phyogs gcig bya// de yi dkyil du pad+ma ni// sna tshogs 'dab ma bri bar bya// rdo rje drag dpal gzugs su ni// 'jam pa'i stan la yang dag gnas// de ring pad+ma'i stan la ni// mnyam par gzhag pa bsgom par bya// de nas slob ma gus can gyis// yon gyi mchog ni dbul bar bya// rig ma mdzes pa dbul bya ste// de dang lhan byung byang chub sems// mkha' 'gro la sogs rab gtum rnams// de dang lhan cig mchod par bya// dbang gnyis snyoms par 'jug pa yis// slob dpon phyag bya gsol ba gdab// bdag nyid rdo rje can zhes pa// byang chub sems ni sgom byed pa'i// dbang bskur don du gsol ba 'debs// slob dpon go 'phang ngo mtshar che// skal ba chen po bdag la stsol// rgyal ba rnams kyis dbang bskur ba// sangs rgyas byang chub rab sgrub pa// gang zhig bdag gis sems can kun// rnyog med don ni bdag gis bgyi// sangs rgyas kun gyi don byas pa// khyod kyis legs dri brtul zhugs kyis// de nas yang ni slob ma la// blo ldan 'di ltar gsol ba gdab// slob dpon dag gis langs nas su// rim 'dis dbang bskur brtag pa yin// slob ma rang lha'i rnam pa ru// ji ltar sngar bzhin bskyed bya ste// gnas gsum yig 'bru byin brlabs nas// pad+ma la gnas bsam par bya// slob dpon dpa' bo nus ldan pas// de yi dbang bskur grub pa'i phyir// sngar bsnyen pa yi gsang sngags sam// de bzhin yi ge gsum gyis ni// sngags pas yungs kar dkar po la// lan cig bsngags te brjod pa yis// dkyil 'khor la ni gtor zhing brdeg // de las rang nyid lha yis ni// bkra shis glu yi sngags ni brjod// langs la rig dang bcas pa yi// bum pa'i chu yis dag byed cing // de nas bla med dbang bskur bya// med na bdud rtsi lngas gang ba'i// bum pa la ni de bzhin brdeg // rgyal ba dag gis gsungs pa ltar// rang nyid kyis ni dbang bskur bya// gal te nus pa med gyur na// rnam pa sna tshogs rgyal mtshan dang // gling bu pi wang rnga rnams dang // rin chen rgyan gyi mchod pa rnams// de bzhin gshegs pa yang dag ldan// nam mkha' gang bar bsgom par bya// de nas de bzhin gshegs pa kun// 'dod chags chen po zhu ba yi// de ltar bum pa'i bdud rtsi lngas// mkha' 'gro ma rnams la sogs pa// bdag nyid yongs su bskor bsams te// rnam rgyal bum pa'i chu yis ni// bkra shis glu dang bcas pa yis// slob ma 'di ni dbang bskur zhing // slob ma la ni 'di brjod bya// oM ma hA su kha badzra sa twa a b+hi She kai Sha twa mA b+hi Shiny+tsA mi sarba ta thA ga ta a d+hi pa ti s+t+waM dr-i D+ho me b+ha ba sid+d+h+ya na ma ste/ b+ha ga bA na ma hA badzra d+ha ra su ra ta s+t+waM ma hA badzra sa twa/ oM AH hUM badzra a b+hi Shiny+tsa zhes bya'o// gzhan yang mkha' 'gro dpa' bo yi// dbang ni de ltar bskur bzhin par// rjes su mthun par bsams nas ni// dbang bskur bar ni 'dod pa yin// 'dir ni bkra shis tshigs bcad ni// med pa'i phyir na rgyud gzhan las// rjes su mthun pa yang dag blangs// mkhas pa yis ni cho ga bya// de nas dbu rgyan dar dpyangs sogs// gsang ba'i mthar thug dang ldan pa'i// shes rab ye shes dbang bskur ba'i// de ltar cho ga yis ni sbyin// de nas stan la bzhag nas su// phra zhing snyan tshig 'di brjod do// 'di ni khyod kyis gzung ba mchog // rtag tu khyod kyis brtan par bya// sngags pa rang gis byin brlabs pa'i// slob ma la ni phyag rgya gtad// de ltar slob ma dbang bskur ba// slob ma yon tan gtso bor 'gyur// brtan pa dang ni g.yo kun gyi// 'di ni slob dpon du ni 'gyur// deng nas brtsams te de yi ni// gsang ba mchog gi bshad par bya// rgyud kun du ni gang cung zad// sbas shing bris pa'i phyag rgya ni// dbang po gnyis kyi sbyor ba yis// de nas stan la rab 'jug go// phyi nang gsang sogs mchod pa yis// mchod pa yang dag mchod nas su// gzugs la sogs pa'i mchod pa rnams// de ltar yang dag rim pas mchod// de nas nga rgyal me long ni// ji bzhin bstan pa 'di bzhin brjod// chos rnams gzugs brnyan lta bu ste// khyod kyis sems can rnams la shod// sgra yi nga rgyal ldan pa yis// de ltar pi wang sgra brjod bya// de bzhin gshegs pa thams cad kyi// sgra yi rjes su 'gro ba yi// shes rab mngon du rtogs gyur cig // gang gis 'jig rten thams cad du// de bzhin gshegs pa thams cad kyi// kun du sgra brnyan lta bu yi// chos kyi 'khor lo bskor bar bgyi// dri yi nga rgyal ldan pa yis// snying gar dri bsku 'di skad brjod// de bzhin gshegs pa thams cad kyi// skye med lhag par mos gyur cig // gang gis sangs rgyas zhing kun gyi// 'jig rten pa ni kun gyis kyang // rang gi lus las bla med pa'i// bsam gyis mi khyab dri bro shog // ro yi nga rgyal ldan pa yis// legs par sbyangs pa'i bdud rtsi lnga// yang dag goms par bya ba'i phyir// tshig gis 'di skad brjod par bya// ro kun rang bzhin med pa'i ror// rnam pa mngon du rtogs gyur cig // gang gis sangs rgyas byang sems kun// sems can du gyur thams cad la// lha rdzas dpe med ro yi mchog // sprul la dbul bar bgyid par shog // reg pa'i nga rgyal ldan pa yis// rnal 'byor ma ni rnal 'byor brtson// rang rig reg bya mngon byas nas// reg bya'i de nyid brjod par bya// khyed kyis reg bya mi dmigs par// lhag par mngon du rtogs gyur cig // khyod kyis reg pa 'ba' zhig gi / khyad par rang gi rnam rtog byung // sna tshogs bla na med pa yi// reg bya'i khyad par mngon rtogs shog // rang gi sems ni yongs gyur pa'i// lha rnams dag ni thams cad dang // de bzhin gshegs pa thams cad dang // byang chub sems dpa' thams cad sogs// yang dag 'byor pa reg bya yi// bde ba dag ni 'byor bar shog // de ltar mchod pa byas nas su// gser gyi thur ma la sogs la// yang ni sngags 'di yis ni bsngags// oM badzra ne tra a pa ha ra pa Ta laM hrIH zhes so// mnyam par gzhag pa'i sems kyis ni// 'dug pa la yang 'di skad brjod// ji ltar mig mkhan rgyal po yis// 'jig rten ling thog bsal ba ltar// bu khyod kyis ni mi shes pa'i// ling thog rgyal ba rnams kyis bsal// de nas slob ma'i mig la ni// mig sman bskus pa'i tshul bya ste// sngags pas me long bstan byas la// chos kyi mtshan nyid brjod par bya// chos rnams gzugs brnyan lta bu ste// dag cing gsal la rnyog pa med// gzung du med cing brjod du med// rgyu dang las las kun du byung // rang bzhin med cing brjod du med// de ltar chos 'di shes bya ste// sems can don ni bla med kyis// skyob pa yi ni rigs skyes so// de nas sarba ta thA ga ta a nu rA ga ya swa zhes brjod do// ho yis mda' gzhu sbyin par bya// de nas de yis gzhan yang ni// de bzhin phyogs bzhir mda' bzhi 'phang // steng du gcig dang 'og tu ni// mnyam par gzhag pas 'phang bar bya// badzra satwa A brjod nas// de nas me long sbyin par bya// rnal 'byor lhur len slob dpon gyis// de la de nyid 'di ltar brjod// rdo rje sems dpa'i rang bzhin nyid// dag cing gsal la rnyog pa med// sangs rgyas kun bdag rang nyid ni// bu khyod kyi ni snying la gnas// hUM gis chos kyi 'khor lo ni// de mdun de yi steng du gzhag // aH dang ldan pas logs g.yas su// dung sbyin nas ni 'di skad brjod// deng nas brtsams nas 'jig rten du// skyob pa'i chos kyi 'khor lo ni// 'khor lo bla na med pa bskor// dri med 'khor los dgang bar bgyi// the tshom med pa'i sems kyis ni// 'di la yid gnyis med par mdzod// chos kyi tshul mchog spyod pa ni// mtshungs med kun du bstan par gyis// sangs rgyas rnams la byas gzo bar// 'dug pa nyid du brjod pa yin// de nas rdo rje 'chang kun gyis// khyod ni bsrung bar rtag tu gnas// de nas de bzhin gzhan nyid kyi// blo ldan dam tshig mnyan par gyis// thabs dang shes rab sems kyis na// mi bya ba ni ci yang med// dogs pa med par rtag byed pa// 'dod pa'i yon tan lnga la spyod// ji lta ji ltar sems can kun// rang bzhin gyis ni 'dul 'gyur ba// de lta de ltar sems can don// 'dod chags sogs kyis dag par bya// gang yang dam tshig la sdang ba// skye bo dam tshig nyams pa dag // sangs rgyas bstan pa skyong ba yis// 'bad pa yis ni gsad par bya// sems can kun la phan don du// sangs rgyas rnal 'byor sbyor ba yis// pha rol sems ni 'phrogs gyur kyang // sdig pas gos par mi 'gyur ro// 'dod chags lta bu bde med pas// de ni skye 'gro la rtag sbyin// sems can don du gzhan bud med// bsten pa las ni bsod nams 'thob// sangs rgyas la sogs smod pa la// rin chen 'byung ldan rnal 'byor gyis// tshig rtsub sbyor ba byas na ni// bla na med pa'i dngos grub med// 'od dpag med pa'i brdzun tshig smra// don yod grub pa'i ting 'dzin mchog // rgyud gsungs cho ga blo ldan gyis// dam tshig dag pa bsten par bya// de nas he ru ka dpal zhes// sogs pa yang ni rang gis bstod// thal mo sbyar nas phyag byas la// yang ni slob ma nyid la brjod// sems can kun la phan don du// sems can kun la thams cad du// ji ltar 'dul ba sna tshogs kyis// rdo rje chos 'khor bskor bar 'gyur// de bzhin gshegs pa rgyal bas rgyal// kun gyi bdag po zhes bya ba'i// rdo rje 'khor lo bskor bar gyis// zhes pas rjes su gnang ba yin// dbang bskur ba yi cho ga'o// de ltar byas nas de rjes su// rtsa ba'i dkyil 'khor du ni zhugs// dkyil 'khor dag ni bltas nas su// sngags kyis bskul ba brjod par bya// ting 'dzin gsang sngags rgyal po yi// gsang ba sbyin pa bsam bya ste// rgyud 'dir brjod pa'i dam rdzas ni// mkhas pa yis ni bza' bar bya// de nas 'di ltar byung ba dang // sangs rgyas kun bdag rnal 'byor brtson// rdo rje ming ni dbang bskur ba'i// de bzhin gshegs par lung bstan bya// de 'dir rim pa zhes bya ste// rdo rje drag dpal gzugs su ni// de bzhin slob ma nyid kyang gnas// rang ni bdag po rnal 'byor ldan// lag pa g.yon pa chos gos ni// de bzhin 'dzin pa yi ni tshul// mchog sbyin pa yi tshul gyis gnas// mnyam par gzhag pas 'di skad brjod// nga yis deng khyod lung bstan yin// rdo rje sems dpa' de bzhin gshegs// ngan 'gro srid pa dag las bton// srid pa shin tu dag phyir ro// kye dpal rdo rje che ge mo// de bzhin gshegs pa thams cad grub// sa ma ya s+t+waM zhes pa'o// phyag rgya chen po 'di dang ni// gang gis cho ga 'di yis ni// lung bstan par ni byas pa gang // he ru ka la sogs pa dang // sangs rgyas byang chub sems dpa' dang // dkyil 'khor gyi ni 'khor gnas pa'i// dam tshig spyod pas mgrin gcig gis// rdzogs pa'i byang chub brtan zung bstan// gsang chen mchog gi dam pa yi// 'di ltar phyag rgya chen po yis// 'di yi byin gyi rlabs dang ni// stobs nyid dag ni 'di dag la// de ltar brjod nas de rjes su// yang dag dbugs dbyung sbyin par bya// gsang ba mchog gi dkyil 'khor du// mthong ba dang ni zhugs pa yis// sdig pa kun las grol bar 'gyur// de ring khyod ni legs par gnas// bde chen theg pa 'di la ni// phyin chad 'chi ba yod min te// mi mtshungs pa dang mi shes par// 'jigs pa med par dga' bar rol// srid pa'i sdug bsngal las khyod 'das// srid pa shin tu dag phyir ro// dngos grub dam tshig sdom pa ni// khyod kyis 'dir ni rtag tu bzung // sangs rgyas kun gyi rang bzhin brjod// bka' 'di rtag pa mchog yin no// rdo rje zhes bya'i phyag rgya gang // byang chub sems ni gtang mi bya// gang zhig bskyed pa tsam gyis ni// sangs rgyas nyid du the tshom med// dam pa'i chos ni mi spong zhing // nam yang gtang bar mi bya'o// mi shes pa'am rmongs pa yis// de yis nongs na bshags par bya// rang gi bdag nyid mi spang zhing // dka' thub kyis ni gdung mi bya// ji ltar bde bas bde ba gzung // 'di ni ma 'ongs rdzogs sangs rgyas// rdo rje dril bu phyag rgya rnams// nam yang gtang bar mi bya'o// slob dpon smad par mi bya ste// bla ma sangs rgyas kun dang mnyam// gang zhig slob dpon smod pa ni// sangs rgyas kun la smad pas na// 'di yis rtag tu sdug bsngal 'thob// rims dang dug dang dbyig dug dang // mkha' 'gro gza' yi 'tshe ba dang // bgegs dang log 'dren drag po yis// bsad nas sems can dmyal bar skye// de phyir 'bad pa thams cad kyis// rdo rje slob dpon bla ma che// dge ba rab tu mi spyoms pa// nam du yang ni mi smad do// bla ma la ni rjes mthun yon// gus dang bcas pas dbul bar bya// de nas rims sogs gnod pa rnams// slar yang 'byung bar mi 'gyur ro// rang gi dam tshig slob dpon ni// rang srog gis kyang brten bya na// sbyin min bu dang chung ma dang // longs spyod g.yo ba smos ci dgos// bskal ba bye ba du mar ni// grangs med par yang rnyed dka' ba'i// sangs rgyas nyid kyang brtson ldan la// tshe 'di nyid la ster bar byed// rtag tu rang gi dam tshig bsrung // rtag tu de bzhin gshegs pa mchod// rtag tu bla ma la yang dbul// de byin sangs rgyas thams cad la// rtag tu byin pa nyid du 'gyur// de las bsod nams tshogs yin te// tshogs las dngos grub mchog tu 'gyur// de ring bdag skyes 'bras bur bcas// de ring bdag ni legs par gnas// lha dang dam tshig mnyam pa ru// gyur par bdag ni the tshom med// tshe ldan de ring dbang bskur bas// rdo rje 'chang bcas sangs rgyas kun// khams gsum gyi ni rgyal srid che// bdag po rgyal por gnas pa'o// grong khyer mchog tu zhugs pa yis// de ring bdud las rgyal bar 'gyur// de ring sangs rgyas nyid thob par// khyod ni the tshom med pa yin// rang gi dam tshig mi zad par 'gyur thar ba ni// bsten bya yid kyi drin gyis rdo rje skye bar gyis// shin tu skye sla'i bde ba sangs rgyas kun gzugs sku// rtag pa de ni khyod kyis rtogs par rab gyur cig // ces bya'o// bla ma yi ni zhabs gnyis la// slob ma yis ni phyag btsal te// ji ltar gsungs pa la sogs kun// rjes su bgyid ces bdag gis brjod// de ltar dam bcas byas pa yi// slob ma la ni phan nyid dang // sngar brjod pa yi rim pa yis// rdo rje dril bu brtul zhugs sbyin// 'di de sangs rgyas thams cad kyi// rdo rje sems dpa'i phyag na gnas// khyod kyis kyang ni rtag tu bcang // phyag na rdo rje brtul zhugs brtan// oM sarba ta thA ga ta sid+d+hi badzra sa ma ya tiSh+Tha eSha s+t+waM d+ha ra yA mi badzra satwa hi hi hi hi hUM zhes bya'o// gsang sngags 'di ni brjod par bya// 'di brjod pas ni dril bu sbyin// 'di de sangs rgyas thams cad kyi// shes rab dbyangs kyi rjes 'gror bshad// khyod kyis kyang ni rtag tu bsrung // byang chub mchog tu rgyal ba bzhed// de nas spos dang me tog sogs// bkra shis spyod pas brgyan byas te// mgo bor gdugs ni bzung nas su// de nas bla ma rang nyid kyis// rdo rje dril bu 'dzin pa yi// slob ma de la skor byed gzhug // sngags pas 'di lta ru ni brjod// dkyil 'khor kun gyis bskor ba yis// mnga' bdag mdog sngon rgyal gyur cig // dmar pos ji ltar mdzes gyur cig // dam tshig gis brgyan zhes pa rgyal gyur cig // zla phyed mgo bor brgyan pa rgyal gyur cig // lha mo'i 'khor los brgyan pa rgyal gyur cig // dang po sangs rgyas sku mchog gnas pa rgyal gyur cig // 'dod dang thar pa nor dang chos sbyin rgyal gyur cig // rnam pa lnga la dga' rol rang sbyin rgyal gyur cig // phyag na rdo rje bde ba'i mgon po rgyal gyur cig // de nas sgo yi mdun du ni// gdugs dang bcas pas phyag bya'o// slob ma la ni 'di brjod bya// slob ma rgyud 'dzin por 'gyur ro// de ltar brjod nas de yi tshe// slob dpon lag gis gdugs bsal nas// slob ma de nyid bslang nas su// de nang 'di ni nyan du gzhug // de ring dkyil 'khor slob dpon dang // sngags dang rgyud ni khyod kyis zung // sangs rgyas byang chub sems dpa' dang // lha rnams kyis kyang mthun par 'dod// khyod kyis dkyil 'khor cho ga bzhin// 'bad pa yis ni bri byas la// sgrub pa po rnams sngags la sbyor// de la bu khyod kyis bya bas// dka' las chen po byung gyur kyang // sems can rnams la mi phan pa'i// bya kun ser sna mi bya'o// zhi ba'i don du mkhas pa yis// sbyin sreg gi ni cho ga bya// de nas sbyin sreg rdzogs nas su// bla ma yis ni yon blangs te// gser dang dngul dang rin chen sogs// rta dang glang po rgyal srid do// slob mas kyang ni de rjes su// bcom ldan dam tshig nyid kyis ni// he ru ka dpal shes rab che// mkha' 'gro ma yi 'khor lo sdom// zhes bya sems la rjes gnang nas// bskor ba lan gsum byas nas su// lus kun yan lag gdugs byas te// ji ltar sngar bzhin phyag bya'o// bdag rang bla ma la phul nas// mchod pa yis ni mchod par bya// ji srid bla ma dgyes par du// de srid bla ma mnyes par bya// gang gang cung zhig yid 'ong ba// shin tu khyad par can de nyid// de nyid mi zad 'dod pa yis// de dang de ni bla mar dbul// gang gis shin tu gtang dka' ba// de byin dpag med yin par 'dod// de ltar gang zhig dbang bskur ba// de ni slob dpon yin par brjod// de la gsang sngags byin pa yis// dngos grub 'dir ni the tshom med// de nas oM badzra satwa sogs// rdo rje'i glu ni brjod par bya// rdo rje gar gyi sbyor ba yis// sgeg mo sogs kyis mchod par bya// 'dod pa'i yon tan lngas kyang ni// de bzhin gshegs pa rab mchod de// ci bde bar ni slob ma kun// mchod pa byas nas mkhyen par gsol// ji ltar rang gi 'dod pa yis// spos la sogs pa mchod par bya// ji ltar 'byor par 'gyur ba yis// zhugs pa'i slob mas bza' bca' dang // rnam pa sna tshogs ro dang zas// bzi bar nus pa'i chang dang ni// gang zhig rgyud gzhan grags pa yi// glu dang sgra yi mchod pa rnams// mchod pa'i sgra ni dbul bar bya// bla ma yang dag bde bar mchod// de bzhin du yang gsungs pa ni// chang bcas chang min btung ba dang // ji ltar 'dod pas longs spyod par// ji bzhin rim pas bsgom par bya// de nyid gsang ba'i glu chen po// bde ba'i sgra dang gar kyang bya// dga' ba'i rol pa sna tshogs kyis// gtso bo la sogs kun mchod nas// de nas mang po bsam bya zhing // sngar bzhin du ni brjod par bya// kun la dam tshig byin nas ni// ji ltar dgar 'os der ni gtang // de nas phyi rol mchod pa dang // yid kyis mchod pa gtso bo ni// sngags pa gus pa yis ni mchod// yang ni nyi ma shar dus su// he ru ka dpal ye shes che// zhes bya la sogs tshig gis ni// ji ltar yang dag bstod nas phyis// rgyal ba rnams la mkhyen par gsol// so so skye bor gyur gang dang // rnal 'byor ma thob gang gis dang // nye dang mkho ba med pa dang // brjed dang shes bzhin ma yin pas// cung zhig cho ga nyer ma tshang // de dag bkru zhing bzod par 'os// de ltar gsol ba btab nas ni// de nas 'dis ni gshegs su gsol// oM khyed kyis sems can don kun mdzad// rjes su mthun pa'i dngos grub stsol// sangs rgyas yul du gshegs nas kyang // slar yang 'byon par mdzad du gsol// oM AH hUM badzra muH de nas tshogs pa rtogs byas la// ye shes kyi ni dkyil 'khor gtso// zhal ni dgod cing sim pa yis// slob dpon slob ma'i yon tan brjod// rang gi 'od kyis sems can kun// rang rang phyogs su bton nas su// de bzhin ji ltar 'dod pa yi// rang gi 'od kyis gsal bar bsam// de nas ji ltar spros pa yi// gus pas lha yi dkyil 'khor ni// rang gi lus la gzhug par bya// de nas mkhas pas phur bu gdon// sngags ni/ oM badzra kI li kI la ya sarba bisnran d+hibadzra d+ha ra A dz+nyA pa ya ti hUM hUM phaT/ ces bya'o// de la byin gyis brlabs pa yi// gsang ba'i dkyil 'khor rdul tshon cha// de la spos la sogs pa yis// yang ni yang dag mchod nas ni// blo ldan gyis ni gshegs su gsol// a kA ro mu khaM la sogs pa// brjod nas de don mngon du bya// mnyam par gzhag pas mi dmigs bya// gtso bo rang gi snying gar gnas// mchod nas de bzhin bstod byas la// de nas rnal 'byor nye bar bsdu// tshon rtsi chu bo'am rgya mtsho'am// de nyid du ni dor bar bya// de nas sa ni yang dag par// ba yi lci bas byugs byas te// bdag dang slob ma de bzhin sogs// phan pa'i phyir ni sbyin sreg bya// de nas yang ni sngags pas kyang // de bzhin du ni phur bu gdon// legs par khrus ni byas nas su// bdag med par ni bsgom par bya// de nas phyis ni slob dpon gyis// dkyil 'khor gyi ni yo byad kun// rang nyid kyis ni longs spyod bya// slob ma la ni mi bgo'o// dkyil 'khor gyi ni yo byad kun// slob dpon gyi ni rig pa yin// dam tshig can gang slong gyur na// slob ma la ni cung zhig sbyin// rgyud gang la ni sngon gyi slob dpon gyis// 'khor lo rgyas pa ru ni ma byas sems// des na de la bdag sems zhugs gyur pas// lhag dang chad don mkhas pa rnams kyis shes// blo ni dman yang gus par gyur pa yis// 'di dag mdzes par rab tu byas pa yin// rang gi yul la skyon dang yon tan ni// mi bya dad pa yis ni phye ba yin// 'dir ni mchog gi khur chen dpa' bo dang // yang ni dpa' bo rnams kyi dpa' bo yang // de phyir legs bstan dam tshig bcas pa yi// mkhas pa rnams kyis bdag la bzod par 'os// don dang gzhung 'di mdzes par byas 'di yis// bsod nams kyis ni 'gro ba rnams la ni// yun ring 'jigs pa med par dga' ba dang // bdag gzhan bde ba mchog ni skyed gyur cig // de nyid gsal skye rmongs pa rab 'joms shing // mchog tu mi 'jigs ster ba'i mnga' bdag shog // nor ni ma lus skyes pa'i gzhi// skyes pa'i sa ni lang ka ste// rgyal ba'i zhabs kyis byas pa la// mtha' ni bzang po'i ming gsal byas// nyon mongs tshogs ni spangs pa yi// legs par brtan pa'i blo gros kyis// yon tan tshogs ni rjes rtogs pas// rdzogs par byas kyis bsam par gyis// dpal 'khor lo bde mchog gi dkyil 'khor gyi cho ga tshigs su bcad pa dgu brgya pa slob dpon rgyal ba bzang pos mdzad pa rdzogs so// // rgya gar gyi mkhan po paN+Di ta 'jam dpal dang / bod kyi lo tsA ba dge slong ba ris bsgyur cing zhus te gtan la phab pa// 