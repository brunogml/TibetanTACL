@##// rgya gar skad du/ shrI khar+sa pa Na lo ki shwa ra sAd+ha naM/ bod skad du/ dpal khar+sa paN 'jig rten dbang phyug gi sgrub thabs/ thugs rje chen po 'phags pa spyan ras gzigs dbang phyug la phyag 'tshal lo// rnal 'byor dbang phyug byams pa dang // snying rje dga' ba btang snyoms las// byung ba'i byang chub sems kyi bdag // 'jig rten mgon po la phyag 'tshal// de zhabs pad+mo la reg pas// 'jig rten sdug bsngal bsgral ba'i phyir// ji bzhin ji ltar sgrub pa'i thabs// mdor bsdus bdag gis bstan par bya// mkha' ltar dri med stong nyid dbyings las dbang po gzhu ltar gsal ba'i dngos// pad+mo zla rgyas thugs gsung 'od 'phro sgyu ma'i rnam thar sprul pa'i sku// rab mdzes sku ni gzi brjid brtan mdzes 'bar ba'i 'od zer dkar 'khrigs pa// skyil krung phyed brkyang dul ba'i phyag g.yas mchod sbyin gsal po g.yon gyi phyag // pad+ma'i sdong mdzes dri med 'dab rgyas gzhon nu sgeg po'i thugs kar 'dzin// shel ltar dri med ut+pal spyan ring kun nas yid 'phrog 'od 'bar zhal// brtan po dkar gsal zla rgyas stong lhag ral pa'i cod pan thub pa'i gdan// 'bar ba'i rin chen dri med sna tshogs shin tu 'od sbyangs legs spras shing // mkha' la nyi shar lham me lhan ne nam mkha'i mthar gtugs 'od 'gyed pa// dpe byad mtshan rdzogs gcig pu skyob pa skyabs kyi dam pa slu med de// shin tu rtogs dkar de nyid gzhir gyur snying gi pad 'dab hrIHyig gis// gang ba'i phyogs rnams de bzhin de gzugs oM dang AHdang hrIHdang hUM// dkar sogs kha dog dag gi phreng ba yid ni ye shes yig 'bru'i dngos// brtse ba'i rlung bskyod ye shes me 'bar 'gro ba'i sdig tshogs bud shing bsregs// zhi ba'i ngang ni gnyis med mi g.yo mkha' ltar spros bral ro gcig ro// bde chen 'byung gnas ye shes dri med mnyam gzhag chen po bsgom par bya// de rjes mchod sogs dag pa'i yan lag cho ga ji bzhin ye shes sems dpa' legs bcug ste// rnam gsum 'khor lo dkar dmar sngo tshul go rims bzhin du sku gsung thugs// brtan po'i mtshan nyid dam pa'i zhal bzhin mkhas pas rab tu shes par bya// thugs rje chen po khar+sa pa Na'i sgrub thabs/ grub pa brnyes pa'i skyes bu chen po shrI shAn+ta ka ras mdzad pa rdzogs so// // bod kyi lo tsA ba gnubs byams pa'i dpal gyis bsgyur ba'o// 