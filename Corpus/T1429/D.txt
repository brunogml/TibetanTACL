// @##// rgya gar skad du/ ho ma bi d+hi piN+Di ta/ bod skad du/ sbyin sreg gi cho ga mdor byas pa/ 'jam dpal ye shes sems dpa' la phyag 'tshal lo// de la dang po sngags pa ni// rang lus 'jig kyang gzhan phan brtson// rnyed dang bkur sti ma chags sems// sems can don phyir sbyin sreg bya// dang por sa'i cho ga dang sta gon cho ga bya ste/ rang yid du 'ong ba'i sar thig gdab ste/ dkyil 'khor gyi dbus su thab khung rgyar khru gang zabs su de'i khru phyed pa kha khyer sor bzhi byi dor bya/ nang du pad+ma rdo rjes mtshan pa/ byug pa dang dri dang me tog dkar pos brgyan pa/ mtshams su rdo rje rtse gsum pa dang / kha khyer la ku sha dgram par bya'o// shin tu sar pa'i ras kyis g.yogs par bya/ de nas mchod rdzas dang sreg rdzas dang / yam shing bud shing dang dgang gzar la sogs pa bshams te/ mchod rdzas g.yon du gzhag sreg rdzas g.yas su gzhag // dgang gzar dang blugs gzar mar ni mdun/ de nas bsod nams tshogs bsags la// tshad med bzhi ldan sems bskyed bya'o// de nas stong pa'i ting 'dzin bsgom// oM a b+hA ba swa b+hA ba badzra tsak+Shu a A aM aH/ de nas bdag nyid lha ru bskyed// spyan drang byin brlab dbang bskur bya// ye shes me lce 'od 'bar gsal// de nas raM las me'i dkyil 'khor gru gsum 'bar ba bskyed par bya'o// gzi brjid chen po 'od gsal ba// zhes pas de nas a las me lha ni// sku mdog dkar po tshangs pa'i gzugs// dbyug pa bgrang phreng 'dzin par bskyed// spyan drang mchod bstod byas nas bstim// bum pa'i chu yis bgegs bskrad bya// de nas mar ni dgang blugs gsum// me lha nyid la dbul bar bya'o// me mtshan ngan na spogs pa bya// de nas mchod rdzas dbul bya zhing // sreg rdzas phul nas bstod pa bya// nor bu chen po 'od chags dpal// zhes pa ni/ de nas thugs kar pho brang bca'/ bgegs bsal la sogs gong bzhin bya// sreg rdzas mchod rdzas thams cad dbul// gdags pa zhi ba shAn+tiM ngo // sprin dkar dag pa bzhin du dkar// nyi ma 'char ka'i dkyil ltar mdzes// de nas bum pa'i chus bsangs la / sreg rdzas mchod rdzas thams cad dbul// dgang blugs gnyis kyang dbul bar bya// de nas phrin las bcol bya zhing // bstod pa'i rim pas gzhung bzhin bstod// rtsa sngags muHdang bcas pas gshegs// bdag gis dge ba 'di brtsams pas// dge ba dri med gang thob des// bdag dang mtha' yas sems can rnams// rje btsun 'jam dbyangs thob par shog // 'phags pa 'jam dpal gyi sbyin sreg gi cho ga slob dpon mya ngan med pa'i dpal bas mdzad pa rdzogs so// 