@##// rgya gar skad du/ ma hA yak+Sha se nA pa ti nI lAM ba ra d+ha ra badzra pA Ni sA d+ha naM/ bod skad du/ gnod sbyin gyi sde dpon chen po lag na rdo rje gos sngon po can gyi sgrub thabs/ bcom ldan 'das mthu stobs kyi bdag po dpal phyag na rdo rje la phyag 'tshal lo// nyon mongs gdung ba sel mdzad pa'i// zla ba lta bu'i mthu mnga' ba'i// thams cad sel zhing snang bar byed// mthu stobs can la phyag 'tshal lo// las mtha'i rtsod pa'i dus su ni// las ngan rtsod pa zhes byed pa// nyi ma lta bu'i 'od zer ni// bdag gis phan phyir bshad par bya// las kyi dbang gis mi mthun pa'i// nad la sogs pa sna tshogs 'byung // de nyid 'joms byed mthu yi mchog // gsang sngags 'khor lo bshad par bya// dang por snod rnams bstan pa'i phyir// slob dpon sgrub po gnyis su dbye// shes rab snying rje ldan pa dang // dam tshig sdom pa gnas pa dang // snod rnams dbye ba'i rim shes dang // 'gro don phan sems brtson pa dang // dbang rnams rdzogs shing man ngag thob// rgyud don gzhan rnams shes pa dang // pha rol phyin pa'i don la mkhas// bden pa rnam gnyis gtan la 'bebs// nyon mongs chung zhing sems rnams thul// lus ngag yid gsum spyod lam mkhas// dus dang gnas skabs dbye ba shes// bya dang mi bya'i rim pa dang // gnang dang dgag pa'i rim brtson rnams// shes pa de ni slob dpon nyid// dad ldan bla ma la ni gus// g.yo sgyu med pa'i bsam pa yis// rdzas dang lus srog 'bul byed dang // yang nas yang du gsol 'debs pa// spyod lam la sogs mdzes pa yis// dus rim du ni 'khor byed pa// maN+Dal me tog bcas pa yin// gus pas zhabs la phyag byed pa// slob mar zhugs kyi shes par bya// phyag rgya mchog ni don du gnyer// mi rnams kun gyis dben pa yi// yid du 'ong ba'i gnas dag tu// yo byad rdzas rnams 'tshogs pa yis// dag pa la sogs sngon 'gro bas// yid gnyis med pa'i brtson 'grus ldan// gus pas man ngag bdud rtsi 'di// glegs bam la ni brten pa brtsams// nges pa'i man ngag bdud rtsi 'di// rna brgyud 'ongs te thugs la gnas// zhal gyi sgo ru bton nas kyang // de bzhin sgrub pos blang bar bya// thabs kyi sbyor ba mkhas pa yis// dang po dus su rdzogs pa dang // rim bzhin lnga yi bar du blang // de ltar blangs pa'i don shes na// gang 'dod pa yi don rnams 'grub// rgyud sogs gzhan nas 'byung ba yi// de lta bu yi don shes pas// sgrub po zhes ni btags pa yin// sgrub pa po ni de dag kyang // shes rab snying rje che brtson ni// dang po bla ma bsten gyur nas// de nas rang nyid 'jug par 'gyur// yang na de tsam mi ldan yang // yul dang dus kyis bskal gyur na// cha rkyen rdzogs par tshang dgos pas// bla ma la ni gus pa yis// skyob byed mthu rnams mi 'dra bas// bsam gyis mi khyab mthu ldan pa// nges par shin tu rdzogs par bya// de rnams dgos pa'i bstan pa ni// dper na dpa' bo g.yul du zhugs na// go rnams rdzogs par ma gyur pas// mtshon gyis phog ste slar log ltar// de bzhin bsgrub pa'i cha rkyen yang // ma tshang slar la ldog nyan yod// yang na mthu rnams bsam mi khyab// sman gyi mthu rnams ji bzhin te// gang la gang 'phrod las dang rkyen// mkhas pa yis ni shes par bya// de yi don rnams shes bya ba// bde gshegs sras po mkhas pas su// rgyud du bya ba brgyad ces bya// dngos grub rnam gnyis thob byed pa'i// bskyed rdzogs shes pa'i gtso bo yis// de yi yan lag 'khor bshad pa// tshogs 'khor sbyin sreg gtor chen po// 'khrul 'khor las rnams phran tshegs sogs// de rnams las rnams thams cad rdzogs// dam tshig nyams pa cher byung na// gzugs brnyan dkyil 'khor bzhengs gsol phyir// dkyil 'khor cho ga shes par bya// de ma nus pa'i rnal 'byor pas// maN+Dal me tog bcas pa la// brten nas sdig bshags cho ga bya'o// dam tshig nyams pa chen po dang // dang po dbang yang thob pa'i phyir// dbang mchog cho ga shes par bya// bar chod myur du byung ba na// stang stabs bgegs bskrad shes par bya// rnal 'byor 'chi ba'i rtags byung na// 'chi bslu'i cho ga shes par bya// yid ches brod pa bskyed pa'i phyir// mkha' 'gro'i lung bstan shes par bya// de kun rtsa ba'i dam tshig yin// bzlas brjod byas pas don rnams 'grub// bdud rtsi la sogs rdzas rnams ni// sgrub thabs sbyor thabs mkhas pas su// lus sogs las su rung bar bya// de ltar cha rkyen tshang ba yis// phyag rgya'i mchog ni don du gnyer// dngos grub phran tshegs zhar las 'byung // de ltar gdeng ldan rnal 'byor gyis// yid du 'ong ba'i gnas dag tu// tshes grangs bzang po shis pa la// chos skyong srung ma la sogs la// bsgo zhing bgegs rnams zhi bar byed// yi dam lha dang slob dpon dang // mkha' 'gro rnams kyi spyan snga ru// dam bca' byas te bsgrub par bya'o// yi ge brgya sogs cho ga yis// nyes pa kun ni sbyangs nas kyang // sa gzhi legs pa'i gnas dag tu// maN+Dal me tog legs par bkram// phyi nang mchod pa'i rdzas rnams kun// bsags te ma lus rgyan rnams dgram// rang nyid lhag pa'i lhar gyur pa'i// bde bar gshegs pa'i glegs bam de// rin chen na bza' mdzes byas la// ston pa mya ngan 'das 'og tu// gsung gi rtags su gzhag par bya// 'bur ram lugs sam ris su bris// shin tu mdzes pa'i sku mchog de// sku yi rtags su gzhag par bya// rdo rje dril sogs phyag mtshan rnams// lugs dang mthun pa'i mdzes pa de// thugs kyi rtags su gzhag par bya// de dag kun la don dam du// rab tu gnas pa med mod kyang // yang dag kun rdzob nyid du ni// rgyal ba lhums zhugs ji bzhin no// de ltar byin rlabs mthu chen pa// ci byas thams cad rdzogs chen 'gyur// de bas brtson 'grus bskyed de bya// gal te rnal 'byor dbul gyur na// thams cad mos pa'i spyod yul na// dbul bar ma gyur ser sna yis// sogs par de ni mi byed par// chos dang mi mthun spyod pa yin// de bas gus pas brtson 'grus bya// rnal 'byor dbang phyug rnams kyis ni// bskyed dang rdzogs la brten bya ste/ dang po bskyed pa'i tshul rnams ni// skad cig sprul dang cho ga lnga// gsum gyi tshul du bstan pa dang // gnyis las 'byung byed tshul dang ni// gcig la 'jug pa'i tshul gyis su// cho ga'i rim par shes par bya// rdzogs pa'i gnyis su bstan pa la// thabs kyi tshul gyis 'jug pa dang // shes rab tshul gyis 'jug pa po// thabs kyis 'jug pa'i tshul rnams ni// brgyad dkyil dgu yi bdag po la// man ngag stobs kyis 'jug pa dang // bcu drug bzhi yi bdag dkyil la// sbyor ba'i thabs kyis 'jug pa dang // de dang de las khyad par 'phags// shin tu bskor ba'i gnas dag tu// rim pa bzhin du 'jug pa dang // dang po 'byung byed gnas dag tu// tha ma cig shos 'byung ba la// mgal me'i 'khor lo bskor ba yis// rim sogs man ngag shes par bya// shin tu 'jam pa'i stan dag la// rnal 'byor ci bder gnas nas ni// snying gar zla ba'i dkyil 'khor la// sa bon spros pas lha rnams gsal// bla ma mi bskyod gzugs 'dzin pa// mkha' 'gro'i tshogs kyis bskor ba la// dang po lus ngag gus pa yis// phyag 'tshal zhabs la reg par bya// phyi mchod nang mchod gsang mchod rnams// rim pas phul nas sdig pa bshags// sgyu ma'i mtshan nyid shes par bya// sangs rgyas la sogs bde ba la// dga' ba bskyed de rjes yi rang // chos kyi 'khor lo bskor bar bskul// 'gro ba'i don du gsol ba gdab// dkyil 'khor lha la skyabs su mchi// lus kyang gus par dbul bar bya// sems bskyed lam la gnas par bya// phyag rgya mchog tu gzung bar bya// slar yang sdom pa brtan par gzung // tshad med bzhi yang bsgom par bya// dag par byed pa'i sngags brjod pas// mtha' dag stong pa nyid du bsgom// yod pa ma yin med pa min// snang ba ma yin 'gag med min// skye ba ma yin 'gag pa min// de la sogs pa'i tshig rnams kyis// mtshon te stong nyid gtan la dbab// stong nyid dngos po'i gnas tshul ni// gang du'ang bsam du med mod kyang // ma rtogs log rtogs the tshom can// de rnams bsal ba'i don ched du// skye med 'gag med la sogs brjod// de las stong pa'i ngang las ni// 'byung ba'i dkyil 'khor rim brtsegs 'phros// de steng suM las byung ba las// ri rab chen po bskyed par bya// de steng hUM las rdo rje ni// rgya gram ljang gu'i dkyil du ni// sa bon 'od zer las 'phros pas// gser gyi 'khor lo rtsibs bcu bskyed// skad cig rdzus skyes tshul du ni// dbus kyi gtso bos khro bcu bskyed// hUM bzhi gsang sngags brjod pa yis// bka' bsgo bas ni sprul pa 'phros// gdug pa can ni ma lus bkug // rdo rje phur ba'i sngags brjod pas// shin tu khros pas sprul nas ni// brdeg pa'i sngags kyis btab nas ni// brdung ba'i sngags kyis brdung bar bya'o// me dpung tshogs kyis thal bar bsreg // nam mkha'i mthas klas tshun chad du// khro bo rnams kyi nang logs su// rdo rje gur dang ra ba gtams// rdo rje gur gyi nang logs su// gzhal yas khang ni mdzes par bskyed// de steng pad+ma 'dab brgyad gdan// lte bar nyi zla'i gdan ni brtsegs// gdan dang rgyan rnams kun ni rdzogs// mngon par byang chub cho ga yis// gtso bo'i sku ni bskyed par bya// dang po stong dang zla ba la// yig 'bru la sogs cho ga rdzogs// rdo rje la ni byin rlabs bsdu// sngags brjod pas ni sku bskyed do// gtso bo sku mdog mthing nag ni// zhal gcig pa la phyag gnyis pa// mche ba gtsigs pa 'dod dgur bsgyur// sku la sbrul gyi rgyan gyis brgyan// g.yon brkyang g.yas bskum 'byung po 'dul// phyag g.yas rdo rje khro bo bsdams// g.yon nas mkha' lding rgyal po spro// gtso bo de ltar bskyed nas ni// shar gyi pad+ma'i 'dab ma la// rnam rgyal sku mdog dmar po ste// phyag g.yas dang po rdo rje 'dzin// g.yon pas dgra sta 'dzin pa ste// bar ma phyag gnyis gung mo dang // mthe bong ngos mdung gzhan rnams brkyang // de nyid snying gar bzung nas ni// de 'og zhags pa ral gri bsnams// lho yi pad+mar mgon po ni// sku mdog nag po zhal gcig pa// phyag kyang de bzhin gnyis pa ste// g.yas g.yon tsan+dan bing chen bsnams// nub kyi pad+mar lus ngan po// sku mdog ljang gu zhal gcig pa// phyag gnyis mchod rten ne'u le bsnams// byang gi pad+mar bdud rtsi 'khyil// sku mdog sngon po zhal gcig pa// phyag gnyis brang bsnol sdigs mdzub 'phyar// shar lho'i 'dab mar gnod sbyin bskyed// sku mdog dmar nag zhal gcig pa// phyag gnyis gri gug cang te'u bsnams// lho nub 'dab mar ro langs ma// sku mdog sngo skya zhal gcig pa// phyag na rdo rje lcags sgrog bzung // gung mo srin lag la sogs rnams// dam por bkug nas yongs su bsdams// mtheb mdzub bzhi rnams rab brkyang nas// spyi bor nges par bsnol ba rnams// nub byang rdo rje mkha' 'gro ma// sku mdog dmar skya zhal gcig pa// phyag gnyis spyi bor sbyar nas su// me lce phreng ba yongs su 'dzin// byang shar mtshams kyi 'dab ma la// 'jigs byed kha dog sngo nag ma// zhal gsum phyag drug zhabs gnyis pa// g.yas kyi dang pos glang po bsnams// g.yon gyis glang chen pags pa bsnams// de 'og dgra sta rdo rje bsnams// tha ma mi mgo lcags kyu bsnams// gru chad bzhi la lha mo bzhi// 'od skyed ma ni sku mdog dkar// zhal gcig phyag gnyis rdo rje bsnams// yid 'phrog ma ni sku mdog ser// zhal gcig phyag gnyis spos phor bsnams// kun bzang ma sku mdog dmar mo// zhal gcig phyag gnyis ro mchog bsnams// glu sgra can sku mdog sngon po// zhal gcig phyag gnyis sgra snyan gar// shar sgro khro mo srog gcod ma// zhal gcig phyag gnyis sku mdog mthing // phyag gnyis thod pa zhags pa bsnams// lho sgor dbugs rngub sku mdog ser// zhal gcig phyag gnyis hom gzar zhags// nub sgor khrag 'thung sku mdog dmar// zhal gcig phyag gnyis gri gug zhags// byang sgor sha za sku mdog sngo// zhal gcig phyag gnyis rnon po zhags// de rnams bskyed pa'i tshul rnams kyang // rnal 'byor spros dga'i sems byang phyir// sa bon dag las 'od 'phros pas// so so'i thugs kyi mtshan ma'i rtags// dang po gsungs te gsum pa dgu// las kyi 'khor lo myur brtson pa/ bskyed pa'am skad cig glog 'gyu'i tshul// cung zhig gsal bar bltas nas ni// sngags kyi cho ga shes pas su// ye shes dkyil 'khor bcas pa rnams// sri zhu gus pa'i tshul gyis su// ye shes dkyil 'khor spyan drangs nas// mdun gyi mkha' la bzhugs su gsol// mchod yon la sogs dbul bar bya// gnod sbyin drag po'i sngags kyis ni// bgegs rnams ma lus bzlog par bya// rnam par rtog pa spang ba dang // lus ngag nus pa mthu bskyed phyir// lha rnams so sor bstim par bya// yi ge rnam pa gsum dag ni// dag byed sku gsung cho gar ldan// dang por gsol 'debs cho ga yis// mchog rnams kun du bskul bas su// bde gshegs thams cad mnyes nas kyang // lha mo glu len gar byed mas// bdud rtsi'i bum pa thogs nas kyang // rim bzhin dbang ni bskur bar byas// so so'i rigs kyi lha 'dzin 'gyur// mchog rnams kun du bskul bas su// bde gshegs thams cad mnyes nas kyang // slob dpon mi bskyod yab yum la// gnyis dang gsum gyi man ngag blang // de nas lha la mchod pa dbul// phyi mchod nang mchod gsang ba'i mchod// mchod pa tshul bzhin dbul bar bya// phyi ni ji bzhin gzhan dang mthun// nang gi lha yi bde bskyed pa// cig shos lnga ru byas pa yin// rtag pa ldan pa de dag ni// gtso bo lnga yang byas pa yin// thabs dang shes rab ldan pa yis// gnyis pa la sogs sbyar ba dang // des ni dang po'i don kyang bya// rigs dang rtags ni ldan gyur pa'i// de nyid snying bo de las byung // de dang dur khrod byung ba yin// snang ba med pa mchog yin no// lnga dang bcu ru sbyar ba yi// yid du 'ong ba dpag med mchog // de ni nang gi don bstan to// gu h+ya don ni bstan bya ba// grol dang phyag rgya gnyis su bstan// grol gyis yid kyi gzugs sprul to// phyag rgya rtags ldan dngos su 'dug // mi ldan byin gyis brlab par bya// de rnams cho ga'i yan lag ni// rten dang brten pa'i tshul nyid kyis// dang por byin gyis brlab par bya'o// rten ni as su byin gyis brlab// brten pa hUM gis byin gyis brlab// rten dang brten pa'i gtso bo dang // yan lag rnams la lha rnams kyis// byin gyis brlab pa bstim par bya// d+harma e yi nang shed du// gsum rtsam yi dkyil 'khor bsam// rin chen pho brang nang shed du// rtag pa nyid kyang bsam par bya// g.yas dang g.yon gyi thabs shes rab// lnga lnga yis ni gnas su bstan// bskyed cing dgyed par byed pa nyid// de yi grogs 'gyur gnyis dang bzhi// 'byed par byed dang skrod par byed// spro bar byed dang sdud par byed// de nyid spro bar byed pa yi// bde dang shin tu bde ba ni// khyad par mchog tu gyur pa ni// gsang don mchog tu spro ba'o// gnyis med spro ba'i 'od zer sogs// de sogs cho ga rgyas par bya'o// rdo rje dril bu ldan pa yis// rdo rje glu dang ldan pas bstod// hUM gsang ba'i dkyil 'khor pho brang mchog // sku gsung thugs kyi dkyil 'khor mchog // mthun pa'i don rnams ston mdzad pa// rdo rje 'khor bcas phyag 'tshal bstod// rdo rje mi 'gyur 'jigs byed pa// khams gsum rgyal bar byed pa'i mchog // dpal ldan nag po yon tan mchog // gsung gi sgra sgrogs rgyal po mchog // phrin las rang bzhin bdud rtsi 'khyil// 'byung po 'jigs byed gnod sbyin mchog // dgra la rngams pa'i za byed ma// rdo rje nam mkhar 'gro ba'i mchog // 'jigs par byed pa'i sku 'chang ma// 'od kyis gsal byed mdzes pa'i mchog // yid du 'ong ba'i yon tan ma// lta spyod bzang bar byed pa'i mchog // sgra dang gar gyis mnyes mdzad ma// rnam par rtog pa gcod pa'i mchog // 'byung po zhal du rngub byed ma// chags pa'i mdog can khrag 'thung ma// sa bdag dang ni dri za'i mchog // lha yi 'khor lo tshogs rnams la// bstod cing gus pas phyag kyang 'tshal// drag po 'jigs pa'i dkyil 'khor la// bstod cing gus pas phyag 'tshal lo// bstod cing mchod pa'i man ngag ni// nyid kyi thugs kyi dkyil 'khor las// sprul nas nyid la mchod par bya// 'khor lo gzhan rnams kyang ni mchod// bskyed pa'i rim pa bsgom pa ni// dang po gtso bo bstan byas la// de nas 'khor lo rim gyis bstan// gtso bo rim gyis bstan pa dang // 'khor lo rim gyis bstan pa dang // rdzogs par lta ba gnyis su bya// dang por dbyug tshod phyed tsam la// de 'og dbyug tshod gcig tsam la// de 'og 'pho ba gcig tu bya// thun tshod rnams kyang rim gyis so// de ltar brtan par gyur nas ni// che bar 'dod na che bar ro// chung bar 'dod na chung ba nyid// mang por spros nas nyung bar bsdu// nyung bar sdud nas mang por spro// kha dog ji ltar 'dod pa bzhin// ldang ba yang zhing gzi brjid ldan// yun ring btang yang mi 'chor la// rlang yang ji ltar 'dod par thub// bdud rtsi zas kyis 'tsho bar byed// des su bskyed pa mthar phyin te// bskyed pa mthar phyin dus su mi// mkha' 'gro ma yi mdzad spyod ston// mdzad spyod bstan pa'i dus dag tu// mdzad spyod bstan pa'i las rnams bstan// de dus gsal zhing gsal gyur nas// yang nas yang du brtag par bya'o// man ngag zab mo don ston pa// gus pas gsol ba gdab par bya// de ru bzlog pa'i don ston yang // mi 'jigs the tshom med pas su// man ngag bdud rtsi blang bar bya'o// gal te bskyed pas skyo gyur na// bsgom pa ma nus las gzhan phyir// bzlas brjod man ngag rgyas pa rnams// gzhan du bstan pa mang mod kyang // bzlas brjod man ngag bdud rtsi 'di// rin chen lta bu'i gang zag la// rna ba brgyud de 'ong ba 'di// bstan par bya yis gus par nyon// snying ga'i 'khor lo'i man ngag la// sems dpa' gsum gyi man ngag rdzogs// 'od zer dkar po 'ja' tshon tshul// yi ge 'phro ba'i man ngag dgod// 'khor zhing spros pas gyen du spros// lce yi rdo rje rtse mo las// lha yi zhal du spro bar bya// mchod de gnas ni gang 'dod nas// slar la 'khod pas sgrib pa sbyang // sgra cher ma yin sgra chung min// yan lag ma nyams bzlas brjod bya// de ni phyi yi tshul du bstan// nang gi bzlas brjod bstan pa ni// a wa d+hU tI'i nang shed nas// kha dog lnga ldan rlung byung ste// de nyid rta yi tshul du bstan// phyir 'byung rta la oM ni zhon// nang du zhon pa hUM yin no// gnas par byed pa AHnyid yin// de ltar spro zhing bsdu pa la// dang por bcu la bstan par bya// de nas nyi shu la bstan no// de ltar gyur ba'i rim pa'i mthar// nang gi rim gyis bsdu bar bya'o// snying ga'i thig le'i gnas dag la// 'dzin par nus so mchog yin no// de nyid gtan la dbab na ni// nyi khri chig stong drug brgya ni// nyin mtshan gcig la rgyu ba yin// de yang gnas kyi sde tshan bsdu ba ni// dang por bcu drug gnyis par ni// sum cu ru ni shes par bya// bcu drug bcu gnyis brgyad du bsdu// bzhi dang gnyis su bsdu ba'o// phyir phyung sgo yis 'byed tshul ni// g.yas dang g.yon dang gnyis ka yang // shin tu phra ba'i tshul du byed// me dang rlung dang sa dang ni// chu yi rang bzhin dmar dang sngo// ser dang dkar ba nyid du 'dod// pad+ma las dang rin chen dang // rdo rje thabs dang shes rab ni// de yi nus pa de ltar snang // dang po 'byung byed gnas dang ni// longs spyod chos dang sprul ba dang // rdo rje 'dzin pa nyid du 'dod// de yang bsdu na gnyis su snang // gso bar byed pa srog 'dzin yin// phyi dang nang gis zhes kyang bya// 'chi byed cha rnams ma nyams par// rnam pa gnyis su bstan pa yin// de ltar spyod pa la sogs rnams// dngos po'i gnas lugs yin pas na// sngon du 'gro ba shin tu gces// bzlas pa'i don la mi 'jug gi// yang na sngon du song ba yis// rdzogs pa'i don la 'jug par bya// dngos po'i gnas lugs bstan pa ni// rtsa dang rlung dang byang chub sems// de yi spros pas ma bstan yang // bsdus pa'i don ni gsung du 'dus// thugs kyi 'khor lo gnas dag tu// rtsa yi 'dab ma brgyad yin te// de yi dbus su d+hU tI gnas// de yi dkyil na 'od kyi ni// kha dog lnga ldan dkyil shes nas// thig le'i rang bzhin byang chub sems// bzhugs pa de la phyag 'tshal lo// de nyid la ni mu stegs kyis// log par rtogs pas bdud du 'gyur// rnal 'byor dbang phyug mchog gis ni// de nyid nges par rtogs pas su// dngos grub rnam nyid de las 'byung // de bas rnal 'byor nan tan gyis// bla ma mnyes par byas nas kyang // bla ma'i zhal gyi sgo nas ni// de nyid man ngag shes par bya// kha dog lnga ldan de nyid la// dang po brtan par bltas nas ni// de nas rtags rnams byung ba dang // thig le nyid la brtan par bya// de la brtan nas spro ba dang // bsdu ba'i sbyor ba shes par bya// de nyid brtan par gyur ba na// bde dang shin tu bde ba dang // bde ba chen po thob par 'gyur// de 'og nam mkha'i dkyil 'khor la// zhag bdun bar du gnas pa 'byung // bdud rtsi 'dom gang lus khyab pas// bdud rtsi zas kyis gso bar byed// de 'og sgyu ma lta bu yis// dpe brgyad dag la bltas pas su// de nyid nges par thugs su chud// de 'og stong ba'i man ngag la// man ngag stobs kyis zhugs pas su// de nyid kho nar nges par mthong // de nas 'gro ba gzhan don la// mos pa ma yin dngos su ni// 'jug pa'i stobs dang ldan par gyur// nyin mtshan phrugs re dag la yang // bde gshegs mang pos dkyil 'khor ston// de yi man ngag don rnams ni// ma lus shes par 'gyur ba yin// de ltar gzhan don mthar phyin pas// rang don lhun grub phyag rgya'i mchog // skad cig gcig la shes par bya// phyag rgya dang ni phyag rgya'i mchog // khyad par phyag rgya mchog rnams ni// rim pa bzhin du 'grub pa ste// sras po'i tshul ni rdzogs nas kyang // yab kyi don ni rdzogs pa yin// de ltar rdzogs pa'i man ngag ni// rnal 'byor grol lam pa la bstan// phyag rgya'i lam la 'jug tshul ni// rtags dang ldan pa'i phyag rgya ma/ rtags dang ldan par btsal bar bya// de la brten nas ye shes ni// skye ba thabs kyi man ngag kyang // dang por byin rlabs la sogs bya// de nas man ngag thun tshod dang // gzung ba'i thabs ni shes par bya// de la brten par gyur nas ni// dngos grub kyang ni thob par 'gyur// de la mngon par zhen chags na// mchog ni 'byung bar mi 'gyur ro// de yi zhen pa bzlog pa'i phyir// nang gi phyag rgya nyid la bslab// de la brtan par gyur nas ni// de yi zhen pa bzlog pa'i phyir// gsang ba'i phyag rgya gtum mo'i mchog // de nyid la ni bslab pa'i phyir// 'khor lo la sogs rdzogs byas la// dang po 'byed 'dzums 'byor ba yis// thabs kyi rim pa bslab par bya// dmar po chen po spros shes la// rtags rnams rim pa lnga po 'byung // de 'og spro bsdu'i sbyor ba yis// dgug dang mnan pa'i rim pa yang // dang po bslabs nas 'di la bstan// de la ldog par ma gyur na// 'di ru bzlog pa'i man ngag bstan// de 'og lhan cig skyes ma yi// man ngag stobs la zhugs pa yis// nam mkha'i bdud rtsi 'khor lo ni// rim pa bzhin du 'byung bar 'gyur// de nas rten med rnal 'byor ma// de nyid la ni 'jug par bya// yod dang med pa'i mtha' sogs kyi// rtog pa thams cad 'jig pa'i mchog // kun du bzang po'i don rtogs 'gyur// de ltar rtog pa'i man ngag ni// shes rab snying rje ldan pa dang // bla ma la gus brtson 'grus ldan// g.yo sgyu med pa'i bsam pa yis// yid du 'ong ba'i rdzas kyi mchog // 'bul bar byed pa bstan par bya// 'di ni rin chen gang zag yin// dang po man ngag thob bya'i phyir// g.yo sgyu'i bsam pa ldan pas su// shin tu gus pas tshul du byed// man ngag thob par gyur nas ni// bla ma la ni rgyab kyis phyogs// dmyal ba yi ni rgyu sogs pa// de ni rgyun du spong ba yin// rdzogs pa'i rim pa bstan nas ni// skabs 'dir srung ba'i 'khor lo ni// srung ba'i 'khor lor bstan pa yin// dur khrod kyi ni ras dag la// 'khor lo'i rim pa brtsam pa yin// de med gyur na gro ga'am// shing shun dag las bya ba yin// 'khor lo rtsibs brgyad bris nas ni// dbus su snying po'i don bstan la// phyogs su bzhi po don ni bstan// mtshams ni 'grub par byed pa yin// 'khor lo rtsibs kyi mtshams su ni// gang yin pa yi ming rnams ni// phyi rol mu khyud bzang po la// thabs dang shes rab yi ge dgod// de ltar 'khor lo brtsams nas ni// maN+Dal mchod pa la sogs bshams// bdag nyid rnal 'byor rdzogs byas la// de yang lha yis 'khor lo bskyed// ye shes lha la mchod byas la// gsol ba btab ste gnyis su bsre// de nas bsrung ba'i sngags bzlas bya// so so'i rtsa ba'i sngags 'di la// bar du ming rnams bcug nas ni// de nas bsrung ba'i sngags gdags bya// sngags rnams kyang ni bstan bya ste// oM na mo nI lAM ba ra d+ha ra badzra pA Ni ma hA yak+Sha se nA pa ta ye hUM hUM phaT/ oM trai lokya bi dza ya hUM phaT/ oM ma hA kA la ro Sha Na hUM phaT/ oM bai shra ba Na ye hUM phaT/ oM a mr-i ta kuN+Da li ha na ha na hUM phaT/ oM badzra yak+Sha hUM phaT/ oM badzra bai ta li hUM phaT/ oM badzra DA kI ya hUM phaT/ oM badzra b+hai ra ya hUM phaT/ oM bid ta ya hUM phaT/ oM ma mo ha ra ya hUM phaT/ oM sa man+ta b+ha dri ya hUM phaT/ oM shap+ta gI ti ya hUM phaT/ oM pra ti sa ta mi ya hUM phaT/ oM sho sa ga pa ye hUM phaT/ oM rag ta pri ta ya hUM phaT/ oM ma sa b+hak+Shi ni hUM phaT/ oM nI lAM bar d+ha ra badzra pA Ni hUM phaT/ ces pa ni drag po'i sngags bsdus pa'o// swA hA zhes pa ni zhi ba'i 'o// oM zhes pa ni rgyas pa'i 'o// ho zhes pa ni dbang gi'o// rak+Sha rak+Sha zhes pa ni bsrung ba'i 'o// bsrung ba'i sngags ni 'di dag la// bar du ming ni gzhug par bya// srung ba'i 'khor lo de dag kyang // bzhi tshan bzhi yis bsrung ba dang // gtso bo nyid dang bcas te bsrung // yang na sde tshan so sor bsrung // gtso bo gcig pus bsrung ba yin// yang na so sor re res kyang // bsrung ba'i cho ga shes par bya// thams cad kun gyis bsrung ba yi// 'khor lo bca' ba'i thabs bstan pa// dang po 'khor lo brgyad pa la// rim pa gnyis pa bcu gnyis dang // de 'og rim pa bcu drug pa'o// mtha' ma mu khyud gnyis dang ldan// dang po gtso bo'i rim pas dgod// de 'og sde tshan gnyis pa dgod// tha ma sde tshan gnyis su bstan// mu khyud zlum po gnyis la ni// shes rab thabs kyi yi ge 'god// 'khor lo rim pa mi 'dra'i gzhung // rnam pa gsum du shes par bya// zhi bar bya dang dbang du bsdu// rgyas dang drag sogs gzhan dag kyang // man ngag gis ni sbyor zhes bya'o// las bzhi yi ni 'khor lo la// bzlas pa khri tsho gcig gis 'grub// de yang bsnyen pa rdzogs pa yis// bsrung ba la sogs gzhan dag la// de ltar bzlas na mchog tu bstan// nyi shu rtsa gcig tsam bzlas kyang // sngags kyi nus pa mthu rnams kyis// bsrung dang bskyab pa 'grub par gsungs// lha yi 'khor lo 'di nyid la// brten na cho ga gzhan dag ni// thams cad kun la 'grub par gsungs// de ltar 'khor lo'i man ngag sogs// gab pa'i don dang sbas pa'i don// dgongs pa'i don dang dgra bzlog don// rnam brgyud 'ongs pa la brten nas// man ngag can gyis shes par bya'o// rnal 'byor bsdus pa'i don ched du// rang gi lhag pa'i lhar gyur ram// las rnams gzhan la 'jug 'dod pas// bcu bdun lha yi dkyil 'khor las// bcu gsum dag tu bsdu ba dang // de la dgu ru bsdu ba dang // lnga ru yang ni bsdu bar bya// gnyis su bsdu ba bcu drug tshogs// yang na rgyan cig rnal 'byor gyis// bcu bdun du yang shes par bya// de ltar bsnyen pa sngon song bas// phan gdags pa dang tshar bcad pa'o// las dang sgrub pa thams cad la// nges par 'jug par shes par bya'o// sbyor ba'i che rkyen gzhan dag kyang // dus skabs sbyar te shes par bya// de ltar the tshom med gyur na// mkha' 'gro ma yi rtags ston pas// de la sogs pa'i las rnams ni// bsgrims te shes par ma byas na// rnal 'byor pa ni brlag par 'gyur// de bas mkhas pas nan tan du// sngags kyi lta ba spyod pa ni// bla ma mkhas la mnyan par gyis// mi mkhas tshul 'chos g.yon can gyis// gnyi ga brlag ste dmyal bar lhung // mkhas pa rna brgyud thos pa ni// 'di dang pha rol gnyis su yang // bdag dang gzhan ni gnyi ga yang // 'bras bu bzang po nges par 'byin// de bas bla ma mkhas pa ni// dang po nyid du btsal bar bya// man ngag can ni rnyed nas kyang // tshul 'chos g.yon can phyir 'breng na// ngal ba don med 'bras bu med// las ngan dus kyi tha ma la// gang zag 'dod pa'i dbang gis ni// lta spyod sna tshogs ston pa 'byung // gsang sngags dngos grub ma thob par// sgra dang mtshan ma la brten nas// nga rgyal 'dod pa'i dbang gyur nas// gsang sngags 'khor lo rtsom pa 'byung // de nas yang dag don mi rnyed// la la mu stegs dag dang bsre// des ni dmyal ba'i gnas su khrid// gsang sngags 'khor lo 'di dag la// de lta'i spyod pa ma byung yang // mthu rnams je chung je chung 'byung // nad dang mu ge la sogs pa// sna tshogs dag ni 'byung bar 'gyur// las ngan dus kyi tha ma la// slob dpon sku la bdo ba dang // bstan pa 'jig sogs 'byung 'gyur bas// de la bzod pa mi bsgom ste// gsang sngags 'khrul 'khor bskor bar bya// de las gzhan du byas gyur na// dam tshig nyams te dmyal bar 'gro// dpal ldan rdo rje mthu stobs can// dus gsum bde gshegs thams cad kyis// rig sngags gsang sngags bdag po ru// dbang bskur mnga' gsol mdzad nas ni// gsang sngags 'khor lo mtha' dag ni// khyod kyis bsdus la khyod kyis bskor// bde gshegs rnams kyi bka' yang bsgo// 'khor lo rgyas par bskor nas kyang // de 'og rang gi 'khor lo ni// rtsod pa rgyas pa'i dus dag tu// bskor na las rnams 'grub pa dang // de las gus pa mang 'gyur bas// de yi dus su bstan par bya// rgyal ba nyid kyis de skad gsung // de bzhin bdag ni rjes mthun pas// 'di la mos pa'i rnal 'byor ni// phyogs rnams kun gyis gsol gdab dang // bdag rang bsod nams bsags pa'i phyir// 'di bstan pa yi sems pa skyes// brtson 'grus dag pa'i sgo nas ni// lha rnams sgrub cing gsol gdab pas// gsang sngags don dang mthun pa yis// sems pa skye ba de nyid srung // dper na nyi ma'i 'od zer ni// bye ba brgya phrag mang po las// gzi brjid khang pa'i nang du shar// de bzhin 'od zer phra mo gcig // bdag blo yi ni mun par snang // snang ba de yang bdag gis ni// gzhan rnams kun la bstan par bya// man ngag 'di bkod cho ga yis// bdag dang sems can thams cad kun// bsod nams 'di la brten nas ni// thams cad byang chub thob par shog // slob dpon b+ha bas mdzad pa'i sgrub thabs chen po rdzogs so// 