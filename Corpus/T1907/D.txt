@##// dus ma yin par 'chi ba dang pha rol gyi dmag bzlog pa ni bdag nyid lha'i rnal 'byor du byas te/ phyag rgya'i tshogs dang bcas par bsgoms nas/ mdun du 'chi bdag gnas par bsgoms te/ phyag rgya'i tshogs kyis de la bsnun pa'i sbyor ba bya ste/ tshur 'dus pas bdag ye shes kyi bdud rtsis lus la phan gdags par bsams te/ thams cad 'joms pa bzlas par bya'o// ngag bzlog pa ni grog mkhar gyi sa dang / ba lang gi gci ba la bsgrub bya'i ming gzugs byas la/ de'i snying gar sngar gyi 'khrul 'khor bris pa'i mthar/ che ge mo mA ra ya ban+d+ha ya nan bya ba bcug ste bkod nas bcug nas/ gzugs kyi khar thams cad 'joms pa'i sngags bzlas pa'i yungs kar dang phur bus btab ste/ de nas mchod rten rnying pa'am/ lha khang gi them pa'am/ lam rgya gram mam sgrub bya'i yul gyi phyogs su tsha tsha'i 'og tu'am/ yang na rang gi mal 'og tu dong gru gsum pa byas pa'am/ 'og tu bzhag nas bye mas bkang ste/ g.yam pa la rdo rje rgya gram bris la mnan pa'i sbyor ba bya'o// de nas tshangs pa dang brgya byin dang legs ldan drag po la gtor ma byin la/ 'chi bdag gzhom pa'am/ che ge mo'i ngag bcings shing che ge mo'i srung ma bdag gi dbang du gyis shig ces bsgo bar bya'o// rang srung ba yang thun mong du lha'i nga rgyal gyis bzlas sgom rtag tu bya ba dang / lus la sngar bshad pa'i mtshan nyid can gdags so// bzlog pa'i thabs rdzogs so// 