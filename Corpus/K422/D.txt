lha mos gsol ba/ bcom ldan rnal 'byor dbang phyug gis// bsam gtan 'dir ni ji lta bu// bcom ldan 'das kyis bka' stsal pa// rnal 'byor dbang phyug bsam gtan ni// nyon cig lha mo ngas rab bshad// kun rdzob ye shes rten pa las// gnyis su med pa'i gnas rab rnyed// nyer 'gro bsam gtan mchog gis ni// grub pa chen po rnyed par 'gyur// skyon ni thams cad bral ba yi// yid dang mthun pa'i rang gnas su// lus ni ma bsgrims pa yis ni// spros pa med par stan bder bsdad// lte ba'i dbus na yod pa'i tshul// hU~M gi yig 'bru grags chen grags// rnam par rtog pa dang bral ba// bskal pa'i me yi 'od dang mnyam// langs nas chos kyi 'khor lo yi// mkha' 'gro bsregs nas smin mtshams kyi// dbus na gang zhig 'khor lo yod// rang gi ngo bo srog gi rlung // snying gar 'ongs nas de gnas su// rtag tu de ni bzhugs pa'o// de ni o~M yig ngo bor grags// sku yi rgyal po rnam par shes// srog dang rngub pa 'gog pa yis// srog dang rngub pa'i bza' ba gsol// srog dang rngub pa gnyis zos nas// des ni rdzogs par 'gyur ba yin// de nas de la rtags ni kun// mtshan ma 'di lta bu dag 'byung // 'dar dang rngul dang ba spu langs// dbyangs kyi bye brag de nas mdangs// kha dog 'gyur dang mchi ma dang // lha mo de las de nyid skye'o// de nas rnal 'byor dbang shes nas// rnam par shes pa'i yi ge mchog // nang du lta ba byas pas na// steng mtshams rtse mo zab pa ru// mchog gi nam mkha' bde chen du// yi ge mchog ni shes byas nas// tshangs pa'i pad+mar byon te rgyas// chags pa dang bral gnas su 'gro// dpal ldan rdo rje 'dzin pa yis// lha mo gnas der shes par bya// 'di lta bu yi 'dus pa yis// sa yi dur khrod chen po ni// chos kyi 'byung gnas kyi ni gzhir// grangs med pa yi rnal 'byor pa// phyag rgya chen po'i dngos grub thob// nye bar 'gro ba'i bsam gtan las// nges par 'grub pa'i dbang po mchog // spros med 'od kyi gnas rnyed do// dpal ye shes thig le las dur khrod kyi nges par bstan pa'i don dang / nang gi bsam gtan gyi nye bar 'gro ba bstan pa'i le'u ste bcu bdun pa'o// // bcom ldan 'das ma phyag rgya chen por pad+ma'i mchog bskyed cing shin tu dga' bas yang zhus pa/ kyai bcom ldan 'das dpal ye shes thig le'i rgyud 'di'i tshad ni ci lags/ gnas ni gang lags/ mchog gi dbang phyug bdag la bka' stsol cig // bcom ldan 'das kyis bka' stsal pa// gang zhig dri ba mchog byas pa// spyan bzang ma ni khyod nyon cig // dpal ldan ye shes thig le yi// de yi tshad ni don dam par// sus kyang smra bar nus ma yin// zhal bzang de ni bden ma yin// 'on kyang cung zad skal ldan mo// gsang ba'i ye shes rab mchog ni// gang zhig rgyal bas yang mi shes// khyod kyi ngor byas bdag gis bshad// srog gi dbyug pa'i gang zhig ste// sor bcu gnyis ni mdud pa med// 'og gi cha ni bcu gnyis phyed// de bzhin sprul pa'i pad+mar ni// drug phyed pad+ma mig dang 'dra// rtsa ba dang bcas lte nang du// rtsa ba rtsa ba'i nang 'ongs nas// 'dab ma'i ske ru bcar te gnas// dbyug pa'i rnam pa'i ngo bor grags// bu ga phra mos nang na ldan// de ni srog pa rtsa nyid yin// khams gsum gyi ni rten yin no// rgyu dang 'bras bu gnyis med kyis// rtsa dang 'bras bu rgya yis btab// drug phyed rtsa ba dang ldan ni// rtsa ba'i skud pa byad gzugs gsal// bcu drug phyed phyed bye brag tu// rtsa ba'i skud pa gcig pu'o// rtsa ba gsum dbye skal ldan mo// 'bras bu yab ni de bzhin no// rtsa ba 'bras bu gnyis kyi gnas// bcu gnyis phyed kyi gcig pa'o// de ni shin tu phra mo 'jam// rin chen kha nang man chod do// de tsam ye shes thig skud yod// rnam shes drug po'i rten mchog go// char yang dang ni thig le tshul// tshul tsam mchog dang gzhan mchog go// shrI ni gzhan min 'di ru char// thig le dz+nyA zhes su ni dran// tshul ni na yi yig 'bru yin// ti yi yi ge tshul tsam mo// mchog ni la yi yig 'brur bstan// gzhan mchog ka ru dran pa'o// gug ma'i rnam pa'i kha ru ni// yungs kar che ba'i sbom po tsam// gnyis su med pa'i ye shes dpal// char yang du grags mchog dbang phyug // de yi snying ga'i dbus su ni// ye shes thig le grub pa bzhugs// tshul ni mdud pa'i mgrin par gnas// na yi yi ge mtshan zhes mchog // g.yon glo yi ni 'dab ma'i nang // ti ni thig le'i tshul tsam gnas// g.yas su la yi yig 'brur grags// lha mo mchog ni rtag tu bzhugs// steng du gzhan min kun gyi mchog // kha yi gnas su rtse mo'i cha// de tshad yungs kar rus pa tsam// ga yi rnam pa'i yi ge mchog // bde ba chen po'i rang ngor grags// rang gi ngo bo'i mtshan nyid can// dpal ldan ye shes thig le 'di// mkha' 'gro ma yi 'khor los sgyur// nam mkhar 'gro ba yi ni phyir// mkha' 'gro ma ni rtsa kun dran// 'jug pa'i gnas sa longs spyod yin// thim pa'i 'gro ba'i gnas su yod// 'byung ba dbang gi gnas su ste// rang bzhin de ni mchog gzhan mchog // g.yon gyi glo ru i DA'i rtsa// piM ga la ni g.yas su gnas// rtog med ma ni steng du gnas// phyag rgya chen po'i rang bzhin no// steng dang 'og gnas yod pa'i rtsa// srid dang mya ngan 'das dag byed// g.yon glo ru ni yod pas yang // de bzhin 'di ni dran pa'o// de rnams lte ba'i dbus su ni// skra rtse bye ba brgya yi cha// de yi tshad ni de bzhin gnas// zhal bzang ye shes thig le'o// rnal 'byor ma yi ye shes rab// gsang ba mchog ni bdag gis bshad// thos pa yis ni sdig pa zad// de nas de la dga' ba skye// dran pa yis ni bsod nams skye// de nas de la mchog dga' skye// lta ba yis ni 'grub par 'gyur// dga' bral dga' ba rab tu skye// reg pa yis ni lhan skyes dga'// de nas yang dag rab 'od gnas// 'od rab gnas las thams cad 'di// gnas la sogs pa'i dag kun no// lha mos gsol pa/ gnas la grangs ni ji tsam du// mchog gi dbang phyug khyod dbang mdzad// bcom ldan 'das kyis bka' stsal pa// rtag tu sprul pa yi ni skus// sa ni bcu gcig pa ru dran// longs spyod rdzogs sku bcu gnyis pa// chos kyi skus ni bcu gsum mo// bde ba chen pos bcu bzhi pa// gang zhig lnga yi ni sa// de ni ye shes sa zhes bya// bcu drug pa ni brtags pa min// khyod dang lhan cig zhal bzang mo// de kun sa yi dbang phyug bdag // gnas la sogs pa dga' ba'i gnas// sa yi sgra yis brjod pa yin// sa dang po mos pas spyod pa/ gnyis pa rab tu dga' ba/ gsum pa dri ma med pa/ bzhi pa 'od byed pa/ lnga pa 'od 'phro ba/ drug pa sbyang dka' ba/ bdun pa mngon du gyur pa/ brgyad pa ring du song ba/ dgu ba mi g.yo ba/ bcu pa legs pa'i blo gros/ de rnams ni byang chub sems dpa'i sa'o// chos kyi sprin ni sangs rgyas kyis// kun tu 'od ni yang dag par rdzogs pa'i sangs rgyas kyis/ kun du sdang ba mched pa'i 'od ni dpal rdo rje sems dpa' bcom ldan 'das kyi sprul pa'i sku'i sa/ kun du snang ba thob pa'i 'od ni longs spyod rdzogs pa'i sku'i sa// yang dag 'od rab chos kyi sku'i sa/ brjod du med pa tshad med pa ni bde ba chen po'i sa ste/ de kun dga' ba'i bye brag la// sar ni kun tu btags pa'o// lha mos gsol pa/ rdo rje sems dpa' mnga' bdag che// sku ni 'di ru ci ru grags// bcom ldan 'das kyis bka' stsal pa// sku ni de bzhin gshegs skyabs sbyin// sems ni rdo rje 'dzin par dran// phung po lnga las grub pa'i sku// rigs lnga yi ni bdag nyid mchog // rigs ni drug pa thugs rdo rje// grangs med rigs kyi gtso bo'o// 'khor lo rin chen de bzhin pad// ral gri rdo rje lnga pa'o// gzugs dang tshor ba 'du shes dang // 'du byed rnam shes de bzhin no// gzugs ni rnam par snang mdzad grags// gti mug rdo rje'i ngo bo nyid// tshor ba rin chen rgyal po ni// nga rgyal rdo rje'i ngo bo nyid// 'du shes de ni snang mtha' yas// chags pa rdo rjer rab tu grags// 'du byed don yod grub pa ste// phrag dog rdo rje ru ni grags// rnam par shes 'dir mi bskyod pa// zhe sdang rdo rje rab tu bsgom// nam mkha' rdo rje sems dpar grags// rnam pa dang bral grub mnga' bdag // gti mug me long ye shes lta// nga rgyal mnyam pa nyid du dran// so sor rtog pa 'dod chags yin// bya ba grub pa phrag dog che// zhe sdang chos dbyings rnam par dag // bde chen gcig pu las ni 'dir// bye brag lnga ru gyur par grags// bde ba dkar po bsrubs pa las// zhal mo ni sra ba gang // de ni rnam par snang mdzad ces// gti mug chos kyi mtshan nyid can// bde ba nag po zhu ba'i gzugs// de ni mi bskyod pa ru dran// bde ba dmar po'i 'od kyi phyir// 'od dpag med pa de bzhin gshegs// rlung gis khyab phyir bde ba sngon// don yod grub pa de rab bstan// nga rgyal las ni 'dir bde ser// de ni rin chen 'byung ldan yin// nam mkha' dang bral grub mgon po// rdor sems rgyal ba kun mnga' bdag // spyan bzang mo de phyir sku// lha yi rnam pa rab tu mchog // 'bad pa yis ni de mchod bya// nam yang smad par mi bya'o// sha dang / khrag dang / bshang ba dang / gci ba dang / mig rngu dang / snabs dang / sen mo dang / so dang / skra dang / spu dang / rus pa dang / rgyus pa dang / mkhal ma dang / snying dang / mkhris pa dang / glo ba dang / rgyu ma dang / dri ma dang / tshil dang / rnag dang / ang khri ni dang / gnye ma dang / lto ba dang / kha lbu dang / bad kan dang / rngul dang / mchi ma dang / klad pa dang / rkang mar dang / khu ba dang / khrag dang / sha ma 'di yang lha'i gzugs kyis gnas pa ste/ gzhan ma yin no// de bas na shing dang / rdo ba dang / sa las grub pa dang / dngul dang / zangs dang / 'khar ba las grub pa'i lha dang / mchod rten dang / bris sku dang / po ti la sogs pa rnams la phyag mi bya'o// gang gi phyir ye shes kyi sku spangs nas phyi'i don gyis ci'i phyir gnas/ phyi yi thams cad skad cig ma// dga' mo sems kyi rdzu 'phrul yin// de ltar sems las gzhan pa yin// sems nyid nam mkha' lta bu'o// gzugs sogs kha dog gnas pa'i phyir// tha mal pa yi lus su snang // rnam par dag pas lta nyid du// bla ma'i zhal snga'i bka' drin no// lha mos gsol ba/ mgon po bla ma ji lta bu// slob ma yang ni ci 'dra ba// rgyud kyi rim pa ji ltar lags// re zhig rgyud ni ji ltar gsungs// dpal ye shes thig le las/ dpal ye shes thig le'i tshad dang / gnas dang / sa bstan pa'i don dang / phung po rnam par dag pa zhes bya ba'i le'u ste brgyad pa'o// // de nas yang ni bshad bya ba// bla ma slob ma'i mtshan nyid ni// bla ma tha ma pa dngos bral yon tan ldan// gzhan min mchog gi dbang gis dbang bskur sku// thugs rje dang ldan shin du rlabs che'i sems// de nyid shes pa log pa'i nga rgyal med// bla ma yul gyis ma gos dmu rgod ma yin pa// rgyud lung bstan bcos du ma'i pha rol phyin// yan lag mtshan mchog kun gyis shin tu brgyan// dkyil 'khor 'dri dang dbang gi rim la mkhas// bla ma yid thub srid pa'i 'jigs bral zhing // mya ngan 'das la 'dod pa'i yid dang bral// dngos po chu zla lta bur nyid kyis mthong // drug lhag bcu yis stong la gcig tu sems// bla mchog nyon mongs med cing skye ba med// phung po la sogs skye mched khams dang bral// mchog dang dga' bral gnyis ka'i dbus na bzhugs// de lta'i dpal bla rdo rje rgyal po nyid// slob ma khrims ldan dul zhing dad pa can// rlabs chen zab mo'i theg pa bsnyen par byed// rnam rtog 'dam gyis rtag tu ma gos shing // mkhas shing blo rno thugs rje'i bdag nyid can// spyan bzang mo 'di lta bu dag gi// bla ma dang ni slob ma rnam gnyis kyi// mtshan nyid dang ni legs par brtag pa ni// ji lta'i don gyis rab tu gsal ba'o// dpal ye shes thig le las bla ma dang slob ma'i mtshan nyid brtag pa zhes bya ba'i le'u ste bcu dgu pa'o// // de nas gzhan nyon bdag gis bshad// ji ltar rgyud kyi rim pa bzhugs// dpal dang ldan pa'i rigs chen rgyud// 'bum bdun gyi ni mtshan zhes bya// de ni gtso bo rtsa ba'i rgyud// sku brgyad bdag nyid rab kyi mchog // de brtag kye yi rdo rje ni// 'bum lnga yi ni mtshan zhes bya// dpal ldan phyag rgya chen thig le// de yi phyi ma'i rgyud du dran// ye shes snying por grags pa'i rgyud// de yi phyi ma'i phyi ma'o// dga' mo ye shes thig le'i sgra// bshad pa'i rgyud ni gsang ba che// grub pa'i nges bstan thig le ni// zhal bzang mo de snying po dang // de kho na nyid sgron ma'i mtshan// 'bras bu'i rgyud grags 'chad par 'gyur// de bdun du ni bdag gis bshad// shin tu rmad du byung ba'i rgyud// lha mo brgyad pa sku dang bral// de phyir smra bar mi btub bo// de ltar rim pa thams cad ni// lha mo de nyid shes par bya// sa bon las ni myu gu bzhin// rgyud kun rim shes rim pas so// rgyud ni rim pas 'di ru grags// yang na ye shes 'khor lo rgyud// yang na don ni rgyud yin te// yang na rim pa gnyis ni rgyud// lha mo gang du skal ldan mo// shes rab thabs gnyis phrad pa'i sa// de ni rgyud du bshad pa yin// yang na ye shes las byung ba// ta yi yig 'bru sku ru grags// na ni de nyid dri ma med// ta yi yig 'bru khu ba yab// ra ni yum ste khrag yin no// de gnyis 'dres pa thig le yin// gzhan min rnam shes ngo bo'o// de yi thig le a'i rnam pa// zla ba'i dkyil 'khor nya gang ngo // ta yig dang ni ra yig 'bru// tshul tsam gyis ni gnyi ga ldan// de ni rab mchog a yig 'bru// rtsa dang dga' bdag nyid skye med// lha mo 'di ltar rgyud kyi rim// rgyud kyi don yang shin tu bshad// dpal ye shes thig le las rtsa ba'i rgyud la sogs pa'i rim pa dang / don zhes bya ba'i le'u ste nyi shu pa'o// // bcom ldan ye shes thig le lags// nyi ma bye ba'i 'od dang mnyam// bdag gi zhu ba gang zhig ci// rgyal ba'i mnga' bdag de bdag gsungs// mnga' bdag rang gi ngo bo nyid// gang las skyes shing ci las 'ongs// de ni mdor bsdus pa yi chig // thub pa chen pos bka' stsol cig // bcom ldan 'das kyis bka' stsal pa// dri ba 'di ni shin tu zab// ye shes kyis rnyed gsang ba'o// lha mo khyod ni 'byung ba min// skye ba dang ni 'pho med rab// mchog gi rnam rtog rlabs dang bral// rang gi ngo bo ye shes 'od// bdag rang gi ni ye shes sku'i// mchog gi dbang phyug ma khyod 'ong // gzhan min bdag dang khyod med na// sangs rgyas kun gyis rnyed dka' pa// khyod med na ni khams gsum kun// mgo bo chad pa'i mi bzhin du// grangs med 'jig rten gyi ni khams// khyod ni ye shes 'od byed pa// khyod ni thams cad dngos kun gyi// thams cad bdag nyid 'byung ba kun// chos kun yongs su shes nas ni// de ni thams cad mkhyen par grags// de yang lha mo khyod kyi drin// brjod par mi nus yang dag don// khyod kyi drin gyis grangs med pas// de bzhin gshegs pa'i gnas rnyed 'gyur// mchog gi nam mkha'i gnas nas byon// mchog gi nam mkha'i gnas su gshegs// mchog gi nam mkha' rang ngo khyod// mchog gi nam mkha'i ngal bso gnas// mchog gi nam mkhar rtag tu bzhugs// kun rdzob rnam pa'i mchog tu ni// pad+ma'i skud pa ji bzhin du// gsang ba'i sna rtse snying por gnas// langs nas bde ba'i pad+mar ni// thig le khong du chud pa'i phyir// gshegs nas brten pa thams cad sreg // rgyas pas thig le khyer nas su// yang ni khyod 'dir byon pa'i don// lte ba sprul pa'i pad+ma yi// lha mo gang tshe khyod kyi gnas// de tshe khyod ni shes rab grags// legs dgyes rab mchog rmad du byung // bdag dang lhan cig gnyis med sbyor// legs dgyes dbang mo khyod ni bzhugs// tshangs pa'i yul sa bye ba mthar// legs dgyes khyod kyi rgya yis btab// grangs med pa la rgyas btab ste// de phyir phyag rgya che khyod grags// dpal ye shes thig le las// dpal phyag rgya chen po bcom ldan 'das ma'i rang gi ngo bo bstan pa zhes bya ba'i le'u ste nyi shu rtsa gcig pa'o// // gsang ba'i pad snying rgyas 'byed pa// rdo rje nyi ma gzhan yang zhu// re zhig ci'i yang gsang ba gsungs// gnas ni gang na yod pa lags// bcom ldan 'das kyis bka' stsal pa// byang chub sems ni gsang ba yin// khu ba'i ngo bo chang dang bral// de yi gnas ni mngal yin te// phyag rgya dga' ba sbyin pa mo// bcom ldan 'das mas gsol pa/ byang chub sems ni khu ba'i gzugs// de ni ji ltar gsang bar brjod// gsang ba'i gnas ni mngal yin te// gzhung de bdag la 'thad ma lags// de lta na ni gang zag kun// nges par gsang ba shes par 'gyur// de yang dbang bskur la sogs ni// su la yang ni mi dgos lags// bcom ldan 'das kyis bka' stsal pa// sangs rgyas kun gyi yum khyod de ni bden// gang zhig khyod kyis nges par bzung ba'i don// 'on kyang drang ba'i don gyi tshig gis ldan// rten gyi don phyir yang na nges pa'i don// rten med na ni 'bras bu rnyed mi 'gyur// lus kyi dngos med ji ltar 'di ru sems// ji ltar don mthun gsang tshig de ni gsang // drang ba'i don min nges pa'i don yang min// dngos med yang min dngos po'i gzugs ma yin// bden rim 'byung ba thim rnams kyi ni gzhan// sku gzugs gang du de ni yod ma yin// khrag kyang yin par ji ltar yang ni min// mchog dga' dga' bral lhan skyes dga' ba min// gnas mngal de la nam yang yod ma yin// rdo rje rtsa ba bde chen la sogs min// drug phyed rtsa dang mtsho skyes snying po min// rig min yang min rig pa nam yang min// brjod med nam mkha'i rang gi ngo bo'o// 'di lta bu ni don dam par// lha mo gsang bar rab tu gsal// yang ni 'bring gi don gyis su// bdag gis gsang bshad khyod nyon cig // 'bring don de ni don gyi mchog // mchog gi dga' ba sbyin pa'o// 'bad pas dga' bral srung bar byed// dga' bral dga' bas lhan skyes 'gyur// nor mdud snying ga yi ni gsang // byang chub kyi ni sems dang ldan// de ni thabs kyi gsang ba'i don// shes rab ma yi de bzhin no// gsang ba shes rab dbang gnyis las// dga' mo gsang ba'i don shes so// dpal ye shes thig le las gsang ba'i don zhes bya ba'i le'u ste nyi shu rtsa gnyis pa'o// // de nas bcom ldan 'das ma phyag rgya chen pos 'jam pa'i dbyangs la yang zhu ba zhus pa/ mgon po thams cad gtan phab pa// rang bzhin ji ltar lags pa gsungs// bcom ldan 'das kyis de lta bu'i tshig gsan pa dang cang mi gsung ba'i dngos pos skad cig tsam bzhugs te/ de nas mi snang ba'i rang gi ngo bor bzhugs so// de nas bcom ldan 'das ma phyag rgya chen pos bdag rang rten med par mthong nas zhus pas shin tu 'gyod nas cang mi smra bar bzhugs so// de'i dus su sna tshogs pad+ma la bzhugs pa'i 'khor bye ba phrag bdun cu rtsa gnyis kyi grangs rnams kyis chos kyi 'byung gnas stong par mthong nas shin tu ya mtshan du gyur pas kun smre zhing brgyal bar gyur to// kyai byang chub sems dpa' sems dpa' chen po lha'i dbang phyug bcom ldan 'das dpal rdo rje sems dpa' gang na bzhugs/ gar gshegs/ kun du stong par bdag cag gis mthong lags so// lha'i dbang phyug gis gsol pa/ 'khor chen po rnams nyon cig // bcom ldan 'das dpal rdo rje sems dpa' la bcom ldan 'das dpal phyag rgya chen pos 'di ltar zhus te/ mgon po thams cad gtan la phab// rang bzhin ji ltar lags pa gsungs// de lta bu'i tshig gsan pa dang bcom ldan 'das cang mi gsung bar mi snang bar gyur to// de ci'i phyir zhe na/ rang bzhin de ni brjod du med pa dang / rtog ge med pa dang / btsal du med pa dang / grangs med pa dang / skye ba med pa dang / gzugs med pa dang / rig pa med pa la dris pas/ de nyid smrar mi btub pa'i phyir/ bcom ldan 'das snang ba med par gyur to// yang 'khor thams cad kyis gsol pa/ kyai blo gros chen po chos kyi mdzod/ snang ba med cing dngos po med pa chad par mi 'gyur ram/ de'i don la shin tu 'jigs shing yang dag par yid zhum par gyur to// lha'i dbang phyug gis bka' stsal pa/ snang ba med par 'du shes gang // de ni dngos med shes mi bya// nang gi rang ngor 'gro ba'i phyir// snang ba med par 'di ru brjod// de bas 'khor chen ma 'jigs shig // yid skyo ba ni yongs su spongs// de la thabs ni gcig yod de// gang gi rdo rje 'dzin pa nyid// sngar ni khyod kyis mthong ba bzhin// pad+ma'i dbus bzhugs mthong bar 'gyur// de'i tshe 'khor thams cad kyis byang chub sems dpa' sems dpa' chen po lha'i dbang phyug gi zhabs la mgo bos phyag 'tshal te/ bcom ldan 'das mthong bar bya ba'i phyir thabs zhus pa/ kyai blo gros chen po dpa' bo chen po thabs ci yod pa bdag la bstan du gsol// dpa' bo chen pos bka' stsal pa/ dus gcig tu mgrin gcig gis snyan pa'i glus mchod pa gyis shig // de lta bu'i thabs kyi tshig thos nas thams cad dga' zhing mgu la yi rangs pas yang byang chub sems dpa' sems dpa' chen po lha'i dbang phyug gi zhabs la mgo bos phyag 'tshal te/ de nas drug ldan la sogs pa'i glu thams cad len no// kyai sku rab mchog gi ngo bo'i mtshan nyid ni// gang na bzhugs pa mya ngan 'das mtshan nyid// de nyid dang bral chad pa'i stong de ni// gnyis med bde bas mkhyen par mi 'gyur ram// rdo rje mtsho skyes mchog sbyor yongs su gzigs// gang zhig dngos med dngos de dpyad par mdzod// de nas rang bzhin las bcom ldan// chu las nya ni bzhin du bzhengs// mchog gi dga' ba'i gzugs bdag nyid// mchog gi dga' ba'i sbyin pa'i bdag // dngos dang dngos min gnyis kyi steng // gyen bltas pad+ma'i lte bar ni// zhal bzhi dang ni phyag bzhi pa// shin tu ngo mtshar sku dang ldan// rgyal po yi ni bzhugs stabs bzhugs// brgyad gnyis blo ldan byad gzugs can// spyan gsum mchog gi rnam pa can// zla ba nyi ma zhabs kyis mnan// rnge'u chung thod pa kha T+wA~M ga// rdo rje 'bar ba phyag na bsnams// de lta bu'i rmad du byung ba'i gzugs mthong nas 'khor thams cad dang lhan cig bcom ldan 'das ma phyag rgya chen mo langs nas lan gsum du bskor ba byas te/ dam por 'khyud nas bstod pas bstod pa/ mchog tu rmad byung chen po'i sku ni rgyal gyur cig // ye shes zab mo rgya mtsho'i snying po rgyal gyur cig // brjod bral bltar med dngos med sku mi mnga'// gti mug chen po 'joms de rgyal gyur cig // mchog dang gzhan mchog de ni mchog gzhan mchog // mkha' mchog 'od mchog gi ye shes snang // mchog gi bdud rtsi'i snying po gang gA'i rgyun// mi 'chad rgyun 'bab byed pa rgyal gyur cig // shin tu lkog gyur dbang pos bltar med pa// skye 'gag 'du byed mtshan med rgyal gyur cig // de lta bu'i bstod pa'i rgyal po byas nas yang phyag rgya chen po lha mo chen mos bcom ldan 'das la dad pas zhu ba zhus pa/ kyai bcom ldan 'das dkyil 'khor gyi lha rnams ci'i phyir ma gsungs lags/ bcom ldan 'das kyis bka' stsal pa// srub dang bsrubs pa'i sbyor ba las// lha rnams 'byung ba'i rim pa'o// dang po rtsom pa shin tu 'dar// rnam par shes pas lha mo skye// de ni grong las kha dog dkar// 'dod pa'i gti mug rnam par thos// grong khyer las ni longs spyod yin// spyod lam lha mo rgyal ba'i 'od// bskum pa las ni snang ba mched// snang ba mched las ye shes 'od// bgrad pa la si ni skye ba sbyor// sbyor las dga' ba'i skye ma ste// mnyam sbyor las ni ye shes skye// ye shes las mi dngos zad ma// khyod las 'di ru dngos po ste// dngos las longs spyod zla ba ma// dkar po las ni rten shes bya// rten las pad+ma'i lte ba ma// brang brdabs las ni rnam par 'byed// rnam par 'byed las pad mig ma// nag dang ljang dang gur kum mdog // dmar dang sngon po yi ni gzugs// zla ba dkar dang dmar gyi sngon// sgo la sogs dang mtshams na bzhugs// zhal gcig pa la spyan gsum pa// phyag rgya lnga yis rnam par brgyan// snod dang gri gug gis phyag brel// na bza' grol ba phyag gnyis pa// de ni nyi zla'i gdan la bzhugs// rus pa sna tshogs rgyan dang ldan// khyod kyi bzhugs stabs ji lta bar// lha mo rnams kyang de bzhin no// de rnams thabs ni bzhi gnyis kyi ni grangs// mnyam pa'i bzhugs stabs phyag dang zhabs la sogs// rab tu dga' ba'i yid ldan zhi ba'i gzugs// rtag tu sems can don byed kho na brtson// lha mos gsol ba/ dpa' bo rnams kyi ming gi brda// de bzhin nyid kyi rdo rjes gsungs// bcom ldan 'das kyis bka' stsal pa// khyod kyis nga la gang zhus pa// skal ldan lha mo de ni nyon// 'di yi rgyud la bdag la gzhan// mtshan ni yod pa gang la lar// na ni lte ba gsang ba'i pad// dga' bral dga' ba sbyin pa'o// ma zhes nor bu bsrubs pa ni// mchog gi dga' ba sbyin pa'o// gang zhig de yi dbus nas langs// de ni bdag gi rang bzhin mtshan// dpa' bo rnams ni bdag gis bshad// shes rab pha rol phyin ma nyon// lha chen po dang khyab 'jug dang // pad+ma'i lte ba shin tu blta// lha yi dbang dang 'dod pa'i lha// pad+ma'i mig dang gzhon nu ma// re zhig de ni dkyil 'khor pa// rang gi phyag rgya mtshon cha 'dzin// dpal ye shes thig le las bskul ba zhes bya ba'i le'u ste nyi shu rtsa gsum pa'o// // bcom ldan 'das ma sa gsol pa/ kye bcom ldan 'das dbang bskur ba'i dus su dkyil 'khor rnams ji lta bu lags/ cho ga gang gis dbang bskur ba sbyin zhing blang // bcom ldan 'das kyis bka' stsal pa// chu la sogs pa'i dbang dus su// rdul tshon la sogs dkyil 'khor mdzes// gsang ba'i dbang bskur dus su ni// me tog sna tshogs mchog gis so// shes rab ye shes dbang bskur dus// sna tshogs dri zhim po yis brgyan// las dang po yi dang po la// nges pa'i don gyi chu la sogs// dbang bskur shes pas sbyin bya ste// de ltar min na skyon du 'gyur// shes rab can gyis drang don der// sbyin no de nas dam tshig sbyin// nor bu mgrin par byang chub sems// bla ma nyid kyis rang rig byed// shes rab lhan cig gnas las langs// slob ma'i kha yi pad+ma ru// nyid kyi rdo rje rab tu sbyin// de nas bde ba'i bdud rtsis dkrol// mgrin pa'i dbus su rtsa gnyis ni// g.yas dang g.yon na yod pa'o// sbom ma yangs mar 'di ru grags// srog dang nye ba'i rang ngo bo// g.yon ni srog tu shes par bya// nye ba'i srog ni g.yas na'o// de ru bde bar 'jug par bya// mthe bong srin lag gnyis kyis mnan// de nas ye shes 'byung bar 'gyur// bu mos rnyed pa'i bde ji bzhin// reg bya chen pos dga' ba che// dga' ba chen pos bde ba che// bde ba chen pos byang chub sems// shes rab bya gdong ma yi khar// nor bu'i kha las thigs pa gcig // shes rab ye shes zhal bzang mo// shes rab bya gdong las bde ba// rdo rje rin chen kha ru 'gro// de ni dbang gi mchog rab yin// sangs rgyas grub pa'i 'bras sbyin bdag // shes rab gzugs bzang b+ha ga rab// shin tu lang tsho dbang bskur ldan// dga' sogs bye brag mgu bar byas// de nas slob ma la sbyin bya// sems dpa' chen po shes rab 'di// yang dag ye shes rab tu ster// gang zhig bka' lung skyabs sbyin te// de ni bu khyod dad par bya// de yi mngal gyi g.yon logs na// i DA bya gdong ma ni bzhugs// de rnyed tsam gyis rang bzhin ni// shes rab bsnyen pas rnyed par 'gyur// de ni gzhan min yongs su shes// bzhi pa'i 'bras bu'i ngo bo yin// rang rig pa dang mchog ye shes// ngag gi lam gyis rnyed dang bral// de na lha mo skal ldan mo// gsang ba las ni shin tu gsang // rgyud kun du ni bdag gis sbas// mtha' yi mtha' ru rab tu gsal// bcom ldan 'das mas gsol ba/ mtha' dang mtha' yi don ni ci// mchog gi dbang phyug bdag la gsungs// bcom ldan 'das kyis bka' stsal pa// mtha' ni rnam par 'byed par shes// rnam par 'byed pa bcom pa'i phyir// rnam par 'byed pa bcom pa'i mthar// rnam par 'byed pa mthar gsal 'gyur// rnam par 'byed mthar ye shes che// de rang ngo bo'i rang bzhin no// lha mos gsol pa/ dgyes pa rdul tshon dkyil 'khor ni// mnga' bdag ji lta'i rnam pas bri// bcom ldan 'das kyis bka' stsal pa// gang zhig khyod kyis yongs su zhus// nyon cig lha mo bdag gis bshad// phyag rgya'i dkyil 'khor 'di ru ni// las la mkhas pas bri bar bya// pad+ma 'dab ma brgyad par bya// pad+ma'i nang du char yang bya// char yang dang ldan sna tshogs 'dab// char yang gi nang thig le ste// de yi steng du rdo rje bri// sna tshogs pad+ma'i ze 'bru ldan// rdo rje gri gug gis ni bskor// gru bzhi pa la sgo bzhi pa// rta babs bzhi yis rnam par brgyan// sna tshogs bum pa dang ldan pa// dkyil 'khor rab kyi mchog ni bya// shar gyi 'dab mar 'khor lo bri// byang du de bzhin pad+ma'o// nub kyi 'dab mar rin po che// lho ru ral gri bsgreng ba'o// pad+ma gzhan rnams thod pa ni// bdud rtsi lnga yis rab tu gang // dung gzhu de bzhin ri rab dang // rab tu 'bar ba yi ni me// me mtshams la sogs rim bzhin bya// 'bad pa yis ni yongs su bskor// shar gyi sgor ni dpag bsam shing // byang du 'bras bu sa bon dang // nub tu rin chen sdong bu dang // lho ru sna tshogs rdo rje'o// sgo yi phyi rol rdo rje'i phreng // 'od dang ldan pas bskor bar bya// lha mo chen mo de lta bu'i// dkyil 'khor ye shes sbyin bdag po// dam tshig chen po dang ldan pas// rab tu 'bad pa yis ni bya// dkyil 'khor gyi ni bdag po'i phyir// des na bdag ni rab tshim bya// dpal ye shes thig le las dbang bskur ba blang ba dang / phyag rgya'i dkyil 'khor zhes bya ba'i le'u ste nyi shu rtsa bzhi pa'o// // bcom ldan 'das mas gsol ba/ kyai bcom ldan 'das/ dga' ba bzhi yi ngo bo dang // bskyed pa'i rim pa ji ltar lags// bcom ldan 'das kyis bka' stsal pa// dga' ba las ni mchog dga' ba// mchog dga' ba las dga' bral dga'// dga' bral las ni lhan cig skyes// dga' ba kun gyi de nyid do// bcom ldan 'das mas gsol ba// de lta'i rig pa mgon chen po// rig pa sngar gyi gzhung ngam ci// mngon sum dang ni rjes su dpag // sa bon dang 'dra 'bras bu yin// kA+o Ta pa las hA lu ni// gang du yang ni mthong mi 'gyur// dga' bral las ni lhan cig skyes// bde min dga' bral sdug bsngal des// dga' ba kun ni 'joms par byed// mchog gi dbang phyug dga' bral 'di// dga' ba kun dang mi mthun no// dga' ba las ni mchog dga' ba// mchog dga' ba las shin tu dgyes// bcom ldan mkha' 'gro de rigs lags// yang na mchog las lhan skyes so// bcom ldan 'das kyis bka' stsal pa// rdo rje mkha' 'gro ma de bde na// dga' bral las ni lhan skyes min// 'on kyang de bsrungs ba las yod// de min lhan skyes gang du gnas// dga' ba kun dang mi mnyam ste// dga' ba kun ni 'joms byed pa// 'di skad smra ba shin tu mchog // don dam pa yi tshig yin no// dga' kun 'gro ba yang gcig pu// yid 'phrog lhan cig skyes pa'o// sprin med snying ga'i nam mkha' ru// ye shes nyi mang pa mdzes shing // dpal ldan ye shes thig le'i rgyud// nam yang de ni thos ma yin// de bzhin gshegs pa'i gnas ni mchog // lha mo de ni gang las rnyed// rnal 'byor ma dang lhan cig tu// du ma'i rgyud du bshad na yang // de lta mod kyi rgyud 'di yi// bcu drug char yang mi phod do// de skad smra yi rgyud gzhan kun// dge ba'i yid dang ldan yang yin// 'di ru dad pa med gyur na// dmyal ba la sogs 'gro bar 'gyur// mdo sde la sogs gsung rab kun// dad cing gus pas kho na yin// gang phyir rgyud kun gyi snying po// de phyir rgyud 'di rab kyi mchog // bcom ldan 'das mas gsol ba/ sbas pa'i yi ge drang ba gang // snying bo ye shes 'bras bu ster// nye ba'i snying po de ni mgon// de ni de ring gsal bar mdzod// bcom ldan 'das kyis bka' stsal pa// sngags ni shin tu gsal ba mchog // de lta na yang gsal bar byas// sngags kyi bzlas las 'grub par 'gyur// grub pa rnyed pas sangs rgyas sras// hA swA Ta pha hU~M hU~M ka la ti na dz+nyA dzra ba hA ma shrI o~M// hA swA Ta pha Ta pha haM haM hU~M hU~M hu~M hriM hriM oM// hA swA Ta pha hU~M hU~M yi mA k+Shar la ba hA ma yed ma dzre ba o~M// hA swA Ta pha hU~M hU~M ras bi ras o~M/ bcom ldan 'das kyis de skad ces bka' stsal pa dang / 'jig rten gyi khams grangs med pa na bzhugs pa'i sangs rgyas dang byang chub sems dpa' grangs med pa dang / de bzhin gshegs pa grangs med pa rnams kyis rdzu 'phrul gyis me tog rnam pa sna tshogs pa man dA ra ba dang / man dA ra ba chen po dang / sngon med pa'i me tog rnam pa sna tshogs rnams kyi chun po 'phyang ba dang / rol mo sna tshogs dang / gar dang / glu dang / mchod pa dang / rig pa 'dzin pas byas pa rmad du byung ba'i chos gos dang / rin po che rnam pa sna tshogs dang / gser dang / nam mkha' las nor bu'i char bcom ldan 'das kyi zhabs kyi rtsar babs par gyur to// de nas nam mkha' las de bzhin gshegs pa dang / sangs rgyas dang byang chub sems dpa' rnams kyis bstod pas bstod pa// sangs rgyas kun gyi sku gcig pu// legs so legs so bcom ldan 'das// shin tu rmad byung ye shes che// mchog gi dbang phyug gtan la phab// 'di yi 'khor ni dag byed dges// sdig pa thams cad 'jig par byed// yang dag mchog gi gsang ba 'di// rnyed par dka' ba don dam pa// dpal ldan ye shes thig le'i rgyud// ye shes rgya mtsho gtan la phab// de lta bu'i tshogs kyi mchod pa byas nas/ nam mkha' la gnas pa'i de bzhin gshegs pa la sogs pa rnams de kho na nyid kyi bsam gtan la bzhugs so// bcom ldan 'das mas gsol ba/ kyai bcom ldan 'das/ bde ba chen po gcig pu'i sku// tshig rgyas pa yi snying po'i don// mchog gi dbang phyug bdag la gsungs// mchog gi dbang phyug gis bka' stsal pa/ nyon cig lha mo gsang ba'i mchog // rgyud kun du ni rnyed dka' ba// gsang sna pad+ma'i snying po ni// tshogs kyi gnas su 'di ru brjod// rdo rje'i rtse mo kha phye'i phyir// de ni rgyas par brjod pa'o// yang na thams cad kyi ni tshogs// snying po bya yi gdong mar dran// de la rdo rje rtse mo yis// phye ba de ni rgyas par brjod// i DA ping ga la gnyis kyi dbus// rtog med ye shes ngo bo nyid// srub dang bsrubs pa'i sbyor ba yis// rdo rje'i mthe chung rtse mo las// reg byas gang gis bde bar 'dzag // zhal bzang de ni tshig rgyas pa'o// lte ba'i gnas nas smin 'khor lo// de nas gnas pa'i rna ba'o// spyi rtse tshangs pa'i bu ga ni// tshig rgyas pa ni gsum du dran// ma ni srub dang bsrubs pa ste// ra ni dga' ba yin par brjod// mu ni lha mo sgrol ma yin// da yi yig 'bru zhu ba'i gzugs// g+ha yi yig 'bru sgra ru grags// ta yi yig 'bru gsal bar byed// na ni lte ba'i gsang ba'i mthar// de yi dbus su rtag tu shar// zla ba'i sku dang 'dra ba gsal// nyi ma bye ba mnyam pa'i 'od// rdo rje sems dpa' bde ba che// byang chub kyi ni lam rab ster// de ni gsang ba ye shes che// rang bzhin tshig gis rab gsal byas// 'bad pa yis ni sba bar bya// su la'ang sbyin par mi bya'o// dpal ye shes thig le las tshig rgyas par bstan pa zhes bya ba'i le'u ste nyi shu rtsa lnga pa'o// // de nas gzhan nyon bdag gis bshad// ye shes rab mchog gang gis smras// de kho na nyid bdag don zab// nges bstan la sogs bye brag tu// srog gi dbyug pa bzhugs thabs nas// rtsa dang ldan pa'i sbyor ba drug // thig le'i shar ba nub pa dang // 'pho ba sbyor ba'i mtshan nyid dang // rtsa yi 'khor lo 'byung bar dgyes// dbang gi rim pa de bzhin no// srung ba'i 'khor lo lha mo che// snying po sngags kyi rgyal po nyid// sku brgyad bdag nyid mchod sbyin dang // thim dang longs spyod dang ni dpang // rdo rje lha mo ye shes sku// gsang ba'i sgra yang de bzhin no// srung ba'i dam tshig la sogs dang // dpal ldan sbyin sreg don dam par// srub dang bsrubs pa'i dgyes pa dang // sngags kyi bzlas pa mchod sbyin dang // gnas brgyad sku yi ngo bo dang // dga' ba la sogs pa yi mchog // dur khrod rnam rtog med par grags// chu ngogs rtog pa med pa dang // snang ba la sogs mchog ye shes// dngos po la sogs bde ba che// thog ma tha ma dur khrod brgyad// zhing la sogs pa bstan pa dang // rlung gi de nyid snying po'i don// 'jug pa gnas pa 'gro ba dang // nyer 'gro sbyor ba rab mchog dang // nyid ni ye shes thig le dang // rang gi ngo bo rnam pa mchog // sa la sogs pa'i bdag po dang // de bzhin gshegs pa'i sku skyabs dang // rgyud kyi rim pa bstan pa dang // phyag rgya chen po'i rang bzhin no// gsang ba yi ni don dam par// de nyid mchod pas bskul ba dang // shes rab ye shes ji bzhin no// gsang ba'i dkyil 'khor 'khor lo sogs// zhal bzang tshig rgyas bstan pa'o// gtor ma 'byung la phan don du// sdig pa thams cad 'jig par byed// de ni bde ba chen po'i mtha'// de nyid bsdus pa'i snying po'i don// bzhi bcu'i bdag nyid de nyid don// gsang chen bdag gis rab tu bshad// de nyid sum cu drug bdag po// char yang ye shes tshor byed do// thig le ye shes bdag nyid tshor// de ni sum cu bdun dbang phyug // tshul gyis ye shes bdag nyid tshor// de ni sum cu brgyad dbang phyug // tshul tsam ye shes tshor byed pa// dgu lhag sum cu de nyid do// mchog shes pa yi rnal 'byor gang // bzhi bcu'i mnga' bdag chen po'o// gzhan mchog gsung lam brjod du med// rnam par dag pa de nyid mchog // thams cad de kho'i bdag nyid phyir// de bas bye brag mi bya'o// dpal ye shes thig le las de kho na nyid kyi snying po bsdus pa zhes bya ba'i le'u ste nyi shu rtsa drug pa'o// // lha mos gsol pa/ bcom ldan 'das ni mchog dga' ba// kun dga' ba yi rnam pa sku// de kho na nyid zhal brgyad pa'i// rnam par dag pa ji ltar lags// bcom ldan 'das kyis bka' stsal pa// de nyid sgom pa rnam par dag // skal ldan lha mo khyod nyon cig // zhal brgyad rnam par thar pa brgyad// nang gi stong pa de nyid do// spyan ni nyi shu rtsa bzhi ni// sa dang stobs dang ye shes so// phyag rnams stong nyid rnam par dag // brgyad gnyis phyag ni stong pa nyid// sbyangs pa'i yon tan sde dang ldan// thod pa rnams kyi ngo bo nyid// sangs rgyas chos ni ma 'dres pa// 'jigs byed ma ni brgyad gnyis dbye// bsdu ba'i dngos po bzhi po ni// zhabs bzhi ru ni dran pa'o// chags sdang de bzhin gti mug ni// legs dgyes zla nyi 'jigs byed do// gang zhig srid pa'i gnas su bzhugs// zhal bzang de phyir g.yas brkyang ba// lha mo g.yon u0fb1 ngan 'das// ye shes sku nyid bzhugs pa'o// srid dang mya ngan 'das min phyir// lha mo de phyir bzhengs pa'o// gzugs brgyad rnam par dag pa yis// sna tshogs pad+ma 'dab ma brgyad// gzugs med gnyis kyi 'du shes phyir// shes rab thabs gnyis bdag nyid do// gar dgu'i ro dang ldan pa'i phyir// zhal bzang mo ni sna tshogs gzugs// lha mos gsol pa/ thams cad mkhyen pa mchog dbang phyug // bcom ldan bdag gis rnam dag shes// gsang ba'i don gyis 'di ltar mgon// rdo rje 'dzin pa bka' drin gsol// bcom ldan 'das kyis bka' stsal pa// gsang ba'i sgom pa rnam par dag // lha mo shes rab chen mo nyon// zhal dang lhan cig pa yi spyan// zhal bzang gnas la sogs pa'o// longs spyod rdzogs par yod pa'i rtsa// bcu drug phyag ni bcu drug pa'o// A li thig le rnam dag pa'i// thod pa yin par 'di ru bstan// 'jigs byed rnam par 'jigs byed ma// legs dgyes dga' ba bcu drug go// skad cig bzhi yi sbyor ba yis// zhabs ni bzhi ru dran pa'o// g.yas brkyang ba ni mchog gi dga'// g.yon brkyang dga' ba dga' ba yin// bzhengs pa lhan skyes dga' ba'o// phyag rgya pha rol phyin par dran// dbang gi rang gi ngo bo'o// thim pa smad kyi tshangs pa'i ras// longs spyod zhi ba'i pags pa'i gos// legs dgyes dbang phyug yang na gnas// bskyed pa tshangs pa'i pags par grags// bong bu'i zhal ni 'jigs pa'i sgra// phyag rgya shes rab thabs ni che// thabs dang shes rab gnyis med dran// byang chub sems kyi rnam dag pas// rus pa sna tshogs rgyan la sogs// nam mkha' ru ni 'gro ba'i phyir// gyen du 'bar ba'i dbu skyes so// rang gi ngo bo bde chen phyir// sku mdog nag po mkha' dang mtshungs// dga' bral gyi ni bdud chen po// 'jigs par byed phyir 'jigs pa che// dpal ye shes thig le las rnam par dag pa zhes bya ba'i le'u ste nyi shu rtsa bdun pa'o// // de nas bcom ldan 'das mas ma mchu'i bdud rtsi'i ro phul te// nyi ma dang zla ba'i me tog gis mchod nas/ bcom ldan 'das rab tu tshim par mdzad nas 'di skad ces gsol to// kyai bcom ldan 'das ma 'ongs pa'i dus su yang dag par gsang ba'i rgyud 'di skal ba dang ldan pa'i sems can rnams la sus 'chad par 'gyur/ bcom ldan 'das kyis bka' stsal pa/ dpal phyag na rdo rje mgon pos bshad par byed do// bcom ldan 'das mas gsol pa/ ye shes bdud rtsi char ba che// mgon po khyod kyis rmad 'byung sbyin// phyag na rdo rje mgon po che// de yi bskyed pa ji ltar lags// rgyal ba'i mnga' bdag ye shes rgyal// de ni tshig gcig bka' stsol cig // bcom ldan 'das kyis bka' stsal pa// gang zhig khyod kyis yongs zhus pa// bcom ldan ma de yang dag nyon// phyag na rdo rje mgon chen po// rdo rje 'dzin pa kun gyi bdag // mtha' yas pa yi 'jig rten khams// skye dang 'jig pa'i rgyu yin no// de las skye ba gang yang med// rang byung mchog gi dbang phyug go// de yi phyag gi rdo rje ni// ye shes bcu gnyis skye ba med// thog ma yi ni rwa lnga las// de bzhin gshegs pa lnga 'byung ngo // mtha' nas 'byung ba chen po lnga// dbus nas 'gro ba'i ris drug 'byung // lta ba kun ni bskung don phyir// sna tshogs pa yi gzugs su spyod// la lar rdo rje 'dzin pa dang // la lar sangs rgyas kyi ni gzugs// la lar he ru ka yi gzugs// la lar de bzhin gshegs pa dang // la lar byang chub sems dpa'i gzugs// la lar nyan pa lta bur bzhugs// la lar 'chad do dgyes pad+ma// la lar klog pa'i tshul du bzhugs// la lar rgyud dang bstan bcos ni// mdzad pa dang ni la lar 'dzin// mang du brjod lta ci zhig dgos// de ston phyag na rdo rje rgyal// lha mos gsol pa/ dkyil 'khor dang ni 'khor la sogs// de la mdor bsdus ji ltar lags// bcom ldan 'das kyis bka' stsal pa// dkyil 'khor rdo rje 'dzin pa yis// mkha' 'gro dbang phyug ma dgyes mdzod// gru bzhi la sogs dang ldan pa// dur khrod kyi ni rgyan gyis brgyan// shing brgyad kyis ni chal par bkram// rdzing brgyad kyis ni brgyan pa'o// de dbus sna tshogs chu skyes ni// 'dab ma dang ni ge sar bcas// de yi dgus su lha thod pa// dum bu gsum pa kun dang bzhi// rang gi ngo bo chos kyi dbyings// bdud rtsi lngas ni shin tu gang // hU~M gi yig 'bru de dbus gnas// ye shes me yi 'od dang mnyam// zla ba nyi ma'i gdan la bzhugs// sdig pa thams cad 'jig par byed// hU~M la sogs pa yongs gyur las// skad cig gcig gis rmad du byung // lha mo bcu gnyis dang ldan pa// phyag na rdo rje rgyal po bzhengs// zhal gcig pa la spyan gsum pa// char sprin gyi ni mdog dang mnyam// phyag bzhi pa ni rta la chibs// nyi ma'i 'od dang mnyam pa'i spyan// bskal pa chen po'i me dang 'dra// nyi ma bye ba'i 'od dang mnyam// gdul dka' chen po 'dul bar mdzad// snying rje'i rlan gyis brlan par mdzad// phyag rgya lnga 'dzin dpa' bo che// ral ba'i dbu rgyan gyis ni brgyan// ral pa sna tshogs rgyan dang ldan// sna tshogs rdo rje zla cod pan// phyag g.yas pas ni rdo rje 'dzin// sna tshogs kyi ni 'od zer 'phro// g.yon ni thod pa kha T+wAM ga / gzhan pas rdo rje'i mda' dang gzhu// rta ni 'di ru sngon po'i gzugs// spyan gsum pa la drag po'i 'od// zhi ba'i pags pas sga cha byas// dgod pa'i nga ro gshog pa can// sna tshogs pad+ma'i 'dab ma la// shar dang lho dang nub dang byang du rdo rje 'jigs byed ma dang / rdo rje drag mo dang / rdo rje gtum mo dang / rdo rje nag mo ste/ gnag pa dang / dmar ba dang / ljang ba dang / dkar po ste ngang pa la chibs pa'o// phyag dang mtshon cha la sogs pa ni gtso bo bzhin no// mtshams kyi 'dab ma bzhir bdud rtsi sna tshogs pas gang ba'i bum pa'i steng na thod pa'o// mtshams su rdo rje 'dod ma dang / rdo rje rtsags bu ma dang / rdo rje phreng ba ma dang / rdo rje brtson ma rnams ni gzugs gnyis pa'i sku/ nam mkha' lding la chibs pa gtso bo lta bu'o// shar sgo la sogs par rdo rje sha ba ri dang / rdo rje ro langs ma dang / rdo rje rab tu gtum ma dang / rdo rje Dom bi nI ste/ nam mkha' sngon po dang / nyi ma'i 'od dang / me'i kha dog dang / du ba'i mdog bya rgod la chibs pa mtshams kyi bzhin no// dkyil 'khor gyi phyogs bzhi'i snam bu la tshangs pa dang / brgya byin dang / drag po dang / mi mchog la sogs pa 'dre'i rgyal po rang rang gi mtshon cha phyag na bsnams pa du ma bya'o// lha mos gsol pa/ phyag na rdo rje gtso bo'i gsang sngags ni gang // sems can rnams kyis ji ltar bsgom par bgyi/ bcom ldan 'das kyis bka' stsal pa/ lha mo sngags ni yi ge drug // thams cad 'dod pa'i don grub byed// gdug pa thams cad 'jigs byed cing // nang rnams kun ni zad par byed// dngos grub thams cad rab tu sbyin// thams cad mkhyen pas mi thub bo// oM badzra bA Ni hU~M/ rnal 'byor khro bo'i lta bas bzlas// skad cig gcig gis khams gsum gsod// yang na zhi ba'i lta bas bzlas// mtha' yas pa yi nad zhi byed// mchod sbyin yang dag cher byas na// sngon du bsnyen pa bye ba bya// zhi ba la sogs sbyin sreg bya// ji ltar sngar ni bdag gis smras// dur khrod yang na chu ngogs su// phyag na rdo rje bsgrub par bya// dung chen gyi ni phreng ba yis// 'grub pa'i don phyir bye ba bzlas// zhi ba zhi ba'i sems kyis ni// drag po drag po sgrub par dka'// dbang bskur med pa'i sems can la// sngags 'di sbyin par mi bya ste// mkhas pas bris sku glegs bam ni// nam yang de la bstan mi bya// de lta min na 'grub mi 'gyur// kun nas kun du rab tu blta// gsang ba yis ni 'grub par 'gyur// kun nas kun du zhal bzang mo// pad+ma 'dab ma brgyad gyes pa// 'dab ma sna tshogs pa yis mdzes// nyi ma'i dkyil 'khor dbus su ni// mnga' bdag phyag na rdo rje rgyal// rgyal po'i bzhugs stabs kyis ni bzhugs// nam mkha'i mdog ltar sngo ba ste// phyag bzhi pa la zhal gcig pa// spyan gsum pa la zhi ba'i gzugs// g.yas dang g.yon pa'i phyag gnyis ni// rdo rje thod pa kha T+wAM ga// chos kyi don ni 'chad pa'i phyir// phyag gnyis chos kyi phyag rgya'o// 'dab ma bdun la sangs rgyas bdun// brgyad pa la na byams pa'o// pa ti la sogs shing la brten// thams cad zla ba'i gdan du dran// gshin rje'i gshed la sogs pa bzhi// gzhan min sgo la sogs par dgod// rdo rje lcags kyu la sogs bzhi// sgo yi mtshams su gnas pa'o// sgo yi phyi rol snam bu'i gnas// yang dag lha chen la sogs pa'o// rdo rje phreng bas kun du mchog // mkhas pas yongs su bskor bya'o// dpal ye shes thig le las dpal phyag na rdo rje'i dkyil 'khor bskyed pa'i sgom pa zhes bya ba'i le'u ste nyi shu rtsa brgyad pa'o// // de nas de'i dus su 'khor thams cad stan las langs te/ lan gsum du bskor ba byas nas/ bcom ldan 'das kyi zhabs la mgo bos phyag 'tshal te/ tshigs su bcad pa 'di dag brjod do// mgon khyod bka' drin gyis ni bdag cag dag // gzhan dang mi mnyam rgyal bas rnyed dka' ba// blta bar dka' ba shes dka' gzung bar dka'// gsang ba'i gsang ba mchog gi mchog rab nyid// dpa' bo dbang phyug chos dbyings phyag 'tshal bstod// log shes mun nag 'joms la phyag 'tshal lo// dang po'i sangs rgyas mchog char grags la 'dud// yig bral thig le skye med la phyag 'tshal// nam mkha'i rang bzhin tshul grags la phyag 'tshal// gnyis su med pa'i tshul tsam la phyag 'tshal// mchog gi rang bzhin phyag 'tshal phyag 'tshal 'dud// gzhan ma ni gzhan mchog rang bzhin phyag 'tshal lo// dpal ye shes thig le las bstod pa'i rgyal po zhes bya ba'i le'u ste nyi shu rtsa dgu pa'o// // yang bcom ldan 'das kyis 'khor thams cad dang bcas pa'i bcom ldan 'das ma la bos te/ kyai bcom ldan 'das ma shes rab kyi pha rol tu phyin ma sbyor drug gi grags pa bcu dang bral ba bcu gsum gyi bdag nyid/ dpal mchog gi bla ma'i zhal snga nas pad+ma btsal te/ bsam gtan la sogs pa yis yang dag par mthong ba zhes gtan la phab pa'o// dpal ye shes thig le las mchog tu gsang zhing shin tu gsang ba thams cad mkhyen pa rnams kyis kyang rnyed par dka' ba/ rnal 'byor ma'i rgyud kyi rmad du byung ba/ mchog chen po nang gi rnam par shes pa drug gi bstod pa'i rgyal po zhes bya ba'i le'u ste sum cu pa'o// // dpal ye shes thig le rnal 'byor ma'i rgyud kyi rgyal po chen po rdzogs so// // rgya gar gyi mkhan po chen po shrI pradz+nyA gup+tas bsgyur cing zhus te gtan la phab pa// // slad kyis dpal sa skya'i dben gnas su zhu thig g.yar khral bgyis so// 