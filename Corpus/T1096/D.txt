@##// rgya gar skad du/ She ka nir de sha nA ma/ bod skad du/ dbang bskur ba nges par bstan pa zhes bya ba/ 'jam dpal gzhon nur gyur pa la phyag 'tshal lo// gang las kun dga' skye 'gyur zhing // skad cig ma bzhi'i rgyur 'gyur gang // dbye bas byang chub grub pa'i phyir// e waM rnam par phyag 'tshal lo// drag po'i sbyor ba spangs ba yi// sna tshogs de nas rnam par smin// gsum pa mtshan nyid bral ba ste// rnam par nyed pa de nas shes// rnam nyed kun du spyod ce na// gsum pa ji ltar 'dod par byed// gang phyir de tshe dpyod med de// mtshan nyid med par rig par 'gyur// de phyir mtshan nyid bral bar rigs// de phyir gsum pa de nyid yin// rang gi nyid de dngos grub 'gyur// lung ston dang yang ldan pa yin// 'o dang 'khyud pa sna tshogs nyid// srub pa rnam par smin pa nyid// nor bu mtshan nyid bral zhes zer// de nas dbang bskur yang dag rigs// de ni dbang bskur ngan pa yin// rin chen dkyil du rang rig pa// gal te de nyid de yin na// zhi ba rig byed de nyid 'gyur// 'di ni sangs rgyas pa mi bzhed// de yang zhi bar nges par bsgrags / lha mos zhus pa'i rgyud las/ lha mo rin chen grong khyer 'di// pad+ma'i ze'u 'bru zhu bar 'gyur// mnyam dus drag po zhi ba mchog // de nyid nus pa mchog gi mchog // mtshan nyid mtshon pa rnam bral ba// ngag gi mtshon pa rnams dang bral// zhi ba nus pa mnyam sbyor bas// rmad du byung ba'i bde ba mchog // nus pa'i yul du bsgom bya na// srid pa de nyid du na med// sgro btags thams cad nyams pa yin// stong par mthong ba nus pa yin// zhes 'byung ba dang / uts+tshuSh+ma'i rgyud las kyang // zhi ba nus pa mnyam sbyor ba'i// dam pa bde ba mchog gnyis med// zhi min nus pa ma yin pa// rin chen dkyil du gnas pa'o// rnal 'byor brtags pa las kyang // bya ba byas pa'i rnal 'byor pas// ye shes bdud rtsi'i ngoms gyur nas// bya ba cung zhig yod ma yin// yod na de nyid rig ma yin// rig byed kyi mtha' gsang bar smra ba las kyang // dbang po yul las tshor min pa'i// ye shes nyi ma'i gzhung gis 'dod// tshor ba kun dga' tsam nyid de// legs ldan smra ba'i gzhung gis 'dod// nus dang phrad cing sbyor ba las// nus pa dbang gyur mthar gyur pa// tshangs pa'i bde ba de nyid gang // bde des mngon sum grol bar 'gyur// der ni bde ba rgyun mi 'chad// sdug bsngal 'byung ba med pa yin// kun du dga' ba tshangs pa'i gzungs// de la thar pa zhes brjod do// cung zhig gang dang gang mthong ba// de dang de ni tshangs par brtags// des na sems ni gzhan mi 'gyur// tshangs pa nyid la rnam par gnas// gang gis mya ngan 'das mthong ba// chags pa chags pa'i sems nyid kyang // sdug pa mthong ba gnyis gcig pus// mthong ba gzhan gyis ci zhig bya// chos dang chos min spangs nas ni// bden dang brdzun pa gnyi ga spangs// bden dang brdzun gnyis spangs nas su// gang zhig spangs pa de yang spangs// zhes 'byung ba dang / legs ldan gyi glu las kyang // dngos po bden pa yod ma yin// mi bden dngos kyang yod ma yin// de dag gnyi ga'i mtha' mthong ba// de yis de nyid mthong ba'o// zhes 'byung ba dang / gzhan yang // gzung ba gzugs kyis stong pa'i sems// mi bskyod pa zhes brjod ce na// rang gi lung gis gnod pa yin// rdo rje sems dpa'i rgya ldan par// ci phyir 'di ltar nges pa ru// ston pa pos ni bstan pa yin// 'di ni de bzhin gshegs pa yis// dbugs dbyung blo yi dang por bstan// rdo rje nang gi rnam bcas skye// de yi rtse mor rnam med skye// dbu mar gnas zhes gang smra ba// kho bo bla ma de mi 'dod// rdo rje'i nang dang de rtse dang // thod pa'i nang du lhung ba dang // bar na 'dug pa'ang mi 'dod la// de nyid bla ma'i kha las rig // dga' ba sna tshogs nyid du brjod// de la sogs pa legs gnas pa// nor bu'i nang du chud la sogs// bla mas bstan pa ji ltar sbyar// dgod la sogs pa'i dga' ba gang // slob dpon la sogs 'dod pa gang // de yi rnam gzhag bskyed rim la// rdzogs pa'i rim pa ma yin no// sna tshogs pas na mgrin sna tshogs// bde ba smin pa nor bu'i rtser// bla mas de nyid rnam shes bya// rnam nyed rnam bral dga' ba nyid// las kyi phyag rgya la bsten nas// chos kyi phyag rgya rnam par bsgom// de yi steng du phyag rgya che// gang las dam tshig yong 'byung ba'o// dga' ba phyag rgyas so so la// phyag rgya chen po ma rtogs par// lung dang rang gi rigs pa dang // bla ma dam pa'i man ngag gis// sna tshogs las kyi phyag rgya nyid// rnam smin 'gro ba'i bdag nyid do// de la mtshan bral brtan pa nyid// rnam nyed 'gro ba rnam lta ba// kun la rab tu mi gnas pa// phyag rgya che zhes grags pa yin// dri ma med phyir rang rig phyir// rnam pa sna tshogs sogs 'byung min// ye shes gang zhig 'bad med pa// bsam du med ces de brjod do// bsams nas gang zhig bsam med byed// de nyid bsam du med mi 'gyur// dbu ma'i don gyi rjes 'brangs nas// gang zhig de bzhin nyid mthong nas// mngon sum gang tshe rig gyur pa// de nyid rig de de nor ldan// ji snyed sgro btags thams cad ni// thams cad kun du med gyur pa// sgro btags med pa dbu ma'i don// de ni dgag sgrub gang zhig yod// shes dang shes byar ming 'dogs pa// snyam pa de ni gzhan ma yin// ji ltar de ltar kun sngon nas// ji ltar blo bzhin de ltar min// ma skyes 'gro bar gang yin blo// dag par sangs rgyas kyis nges bstan// 'gro kun de yi rang bzhin 'dren// blo dang ldan pas 'bad med par// rnam rtog 'di nyid rten cing 'byung // 'brel pa sgom pa ma yin no// 'di nyid mya ngan 'das pa ste// sems nyid 'khrul par ma byed cig // gnyen po'i phyogs la mi gnas shing // de nyid la yang mi chags pa// gang gi 'bras bu'ang mi 'dod pa// de yis phyag rgya chen po shes// ji ltar las kyi phyag rgya la// dga' ba la sogs gnas pa ltar// de bzhin dam tshig phyag rgya la// rdo rje slob dpon nye bar ston// las kyi phyag rgya sna tshogs nyid// chos kyi phyag rgya rnam smin skyes// mtshan nyid bral ba phyag rgya che// rnam par nyed pa dam tshig 'gyur// phyag rgya chen po mi shes par// las kyi phyag rgya gcig sgrub pa// brgyud pa'i de nyid la nyams pas// rnal 'byor pa de ngu 'bod 'gro// ji srid gtso bor ri khrod pa'i// zhabs kyi rdul lam reg par// de srid phyag rgya bzhi dang ni// skad cig ma bzhi mi shes so// mgon po chos nyid ji lta bu// chos rnams thams cad rnam dag pa// ji lta bur ni rnyed 'gyur gsungs// chos rnams kun gyi ngo bo nyid// yang dag dbang bskur cho ga'i don// drag po'i dbang bskur ngan spangs pas// bdag gis gang byas bsod nams des// 'gro ba rnams ni bde gyur cig // dbang bskur ba nges par bstan pa zhes bya ba/ slob dpon rgyal ba mai tri pas mdzad pa rdzogs so// // rgya gar gyi mkhan po kriSh+NaH paN+Di ta dang / lo tsA ba tshul khrims rgyal bas bsgyur// 