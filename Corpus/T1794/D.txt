@##// dpal rdo rje rnam par 'joms pa la phyag 'tshal lo// skrag pa'i las thog bsgrub ste bsgrub bya'i lus ma rungs par 'dod na/ sgrub pa po dam tshig dang ldan pas gnas khang yid dang mthun par khrus dang gtsang sbra dang / gos sngon po gyon pa la sogs pa bya ste/ sa'i cho ga la sogs pa sngon du song bas gza' 'khrug par byed pa'i dkyil 'khor bzhengs/ dbus e'i dbyibs kha dog nag po 'khor lo rtsibs brgyad pa ser po mu khyud glog gi 'od dang 'dra ba'i dkyil 'khor bzhengs la/ phyogs mtshams su gdug byed kyi lcags phur re re la dar mthing nag gi 'phur lce gdags/ skud pas sbrel lo// dbus su lcags sna lnga las byas pa'i phur bu gru gsum gyi nang du/ bsgrub bya'i rjes kyi sa dang khang sa zhing sa dur sa la zla gam brgyad pa'i dbyibs dug khrag gis sbrus pa byas la rin po che sna tshogs pa'i phye ma dang 'brug rus kyi phye ma'i thun gyis brabs la phag khra bo'i thod par brubs la skud pa sngon dmar gyis bcing ngo // de nas bdag nyid rnam par 'joms pa'i nga rgyal dang ldan pas bsnyen pa ci rigs par byas la/ gza' rnams la gtor ma phyin te/ sgrub pa'i sngags 'di lan 'bum phrag bdun bzlas so// oM trig trig ser ser kraM kraM kruM kruM b+h+yo b+h+yo zhes bzlas la gza' chen po brgyad kyi gzugs dang / ming shog bu la bris pa dang / de nyid kyi dkyil 'khor dang bcas pa bsgrub bya'i khang pa'i 'gram du phag thod dang bcas pa bcug na de nyid nas ma phyung gi bar la/ der thog rgyun mi 'chad par 'bab par 'gyur ro// dus ni khyab 'jug khyim nas thon pa'i tshe las la sbyar ro// the tshom med par 'grub pa las bsgrub bya thog gis bsad pa'i cho ga drag shul zhes bya ba/ dpal mar me mdzad bzang pos mdzad pa rdzogs so// 