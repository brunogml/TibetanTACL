@##// dpal rdo rje rnam par 'joms pa la phyag 'tshal lo// gang dag gza' rnams kyis zin pa las grol bar 'dod pa'i sgrub pa po dam tshig dang ldan pas/ dkyil 'khor snga ma ltar bris la/ dkyil 'khor gyi shar phyogs su chu dang khrag dang 'o ma bsres pas snod zangs la sogs pa bkang la/ gza' gang gis zin pa'i gzugs bag zan la zhi dkar sa'i phye mas bsres pa la khru gang pa tshon sna tshogs pas ri mo dang / thig ler byas la gzhag go// de'i lus rnams ltas ngan sna tshogs pa'i spu dang / stag gzig gi ras dang / smyug ma gtsang ma la gdugs dang / rgyal mtshan dang / ba dan kyang phyar ro// de nas gzugs de chu'i steng du khri byas la dar dmar po'i yol ba byes la gzhag go// dkyil 'khor gyi phyogs mtshams rnams su gtor ma gtsang ma brgyad/ spos dang mar me dang bshos dang ldan pa bsham mo// stag pa'am shug pa khru gang ba cig la khram nyi shu rtsa gcig btod la/ rma bya'i sgro dang bal tshon dang / dar tshon lnga yis byas pas gzas zin pa'i lus mgo mjug bya ba ste/ chu dang gzugs la bstim mo// sngags pa gtsang sbra ldan pas dmar po'i gos gyon/ mgo la dmar po'i thod bcings la/ me long lnga btsugs la gza' gang gis zin pa'i snying po la 'bum phrag gcig khram shing la btab la khram phyis byad bkrol shod gtor zhes brjod cing nad pa'i lus la gza'i sgo'i ngos su bya ste/ gzugs la bstim/ gtor ma tshar gyin gza' la mchod pa dang bstod pa bya/ lhag ma bdun po'i snying po la stong phrag re chu la bzlas shing // gzas zin pa'i lus la byab bo// dpung shig // tshogs khye/ dar rtul/ dmag sod/ ces brjod cing brab po// de nas 'bru mar dang rtsi mar la sogs pa rnyed tshad la snying po rgyas bsdus gang yang rung ba brgya rtsa brgyad bzlas te/ nad pa'i lus mgo mjug tu bsku mnye bya'o// de ltar lan gcig las ma grol na gnyis dang gsum dang bdun byas na/ gzas zin pa las mi grol mi srid do// de nas chu rungs su bcas pa de rgya mtsho chen po'i gling ngam/ ri brgyad 'dus pa'i rtse mo la pi wang la sogs pa'i sgra sna tshogs dang ldan pas bskyal lo// gtor ma brgyad po yang phyogs mtshams ma nor bar gtang // de ltar cho ga rdzogs par byas nas/ gzas zin pa la yang gong gi gza' brgyad kyi dkyil 'khor du dbang bskur na/ dus thams cad du gza' rnams kyi dmag dpon du 'gyur ro// gal te gza' gang gis zin pa'i dus ma phyed na gza' brgyad char gyi gzugs byas la/ bsnyen pa 'bum phrag re bskyar la snga ma ltar bya'o// gza'i gdon las grol bar byed pa'i cho ga rin po che grol byed ces bya ba/ dpal mar me mdzad bzang pos mdzad pa rdzogs so// 