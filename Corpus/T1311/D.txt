@##// rgya gar skad du/ badzra yA na mU la patrI TI kA/ bod skad du/ rdo rje theg pa'i rtsa ba'i ltung ba'i rgya cher bshad pa/ 'jam dpal gzhon nur gyur pa la phyag 'tshal lo/ byang chub sems dpa' sku gsum sprul// sku rnams 'dul ba'i rgyal po dang // 'phags dang zab pa'i don ston dang // rna brgyud thob pa'i slob dpon ni// bcu gnyis tshogs la bdag phyag 'tshal// rin chen lta bu'i rgyud chen las// gzhi mo lta bur bzhag nas ni// rgyud rnams kun las btus nas kyang // sgrub pa'i don du bshad par bya// de la/ dam tshig nyams dang ma nyams dang // bskang ba'i cho ga gsum du bstan// rdo rje slob dpon dam tshig ni// nyams pa'i rab 'bring gsum dang dgu// ngan sems bcas nas slob dpon la// tshig rtsub mtshon phyung rgyab nas ni// yun ring mthol bshags mi byed pa// nyams pa che ste 'bring gi ni// mtshon phyung la sogs brgyab nas su// cung zhig mthol bshags mi byed pa// 'bring yin tha ma nyams pa ni// ngan sems sgo nas bshags nas su// mthol bshags mi byed zla ba'i bar// tha ma yin te gsum ka la// sems dang dngos dang sogs pa la// bzlog nas ches cher 'khrul pa dang // go mnyam pa ni mtsho skyes gsungs// yang na dgu yi rab kyi rab// bsam pa gong rdzogs slob dpon bkrongs// lo ru bshags pa mi byed pa// 'bring ni gong bzhin rdzogs nas su// lo phyed bshags pa mi byed pa// tha ma zla bar mi bshags pa'o// slob dpon ma bkrongs gsum pa rdzogs// lo ru mi bshags 'bring gi rab// 'bring gi lo phyed tha ma ni// zla ba gcig go tha ma'i bar// gnyis po rdzogs nas lo dus su// 'bring ni lo phyed du ni bstan// tha ma zla ba gcig gnas pa'o// slob dpon gnyis su bstan pa la// rdo rje slob dang slob dpon tsam// lus ngag yid gsum byin brlabs pa'i// rdo rje slob dpon de la ni// thams cad brtsi bar bya ba yin// bstan bcos slob dpon dgu yi ni// tha ma tsam mam yang na ni// yan lag mgo mnyam tsam du dpyad// rdo rje slob dpon gsum du ste// rtsa ba dang ni yan lag gnyis// dgu ka brtsi bar bya ba yin// phyag rgya drug pa man chad do// las kyi slob dpon gsum pa yin// rtsa ba man ngag gnyis po yang // rtsa ba man ngag bstan pa ni// man ngag pas ni rtsa ba che// man ngag gis ni man ngag che// rtsa ba chung na go mnyam mo// man ngag gis ni man ngag shin tu che// gong ma de las bzlog ste bstan// lung ston pa yi slob dpon ni// phyag rgya nyid dang go mnyam mo// slob dpon gyi rtsa ba'i dam tshig go// spun gyi dam tshig nyams pa la// rab 'bring bsdus rgyas dgu dang gsum// rab kyi yang rab nyams pa ni// bsam ngan mtshon dbyug bsnun nas su// shi nas lo ru mi bshags pa// yang rab yin te rab kyi 'bring // lo phyed du ni shes par bya// rab kyi tha ma zla ba gsum// 'bring gi rab kyi dam tshig ni// zla ba gcig tu shes par bya// 'bring gi 'bring ni zla ba phyed// 'bring gi tha ma zhag gcig go// tha ma'i dam tshig nyams pa ni// tshig rtsub smras nas zla gcig tu// mthol bshags mi byed tha ma'i rab// 'bring ni zla phyed shes par bya// tha ma zhag gcig yan chad do// gsum du phye ste bstan pa ni// mtshon dbyug la sogs brgyab nas su// shi nas cung zhig mi bshags pa// de ni rab yin 'bring gi ni// mtshon phyung brgyab nas ma shi bar// tha ma tshig rtsub smras nas ni// zhag 'das mthol bshags mi byed pa// rdo rje spun gyi dam tshig nyams pa'i tshad do// bde gshegs bka' las 'das pa yi// dam tshig nyams pa'i tshad bstan pa// dam tshig sa ya 'bum sde yang // bde gshegs bka' ru 'dus pa yin// 'di ni khyab che khyad par ni// rdo rje slob dpon byed pas su// slob dang 'gro ba'i don du yang // cho ga tshul bzhin ma gyur pa// lo ru byed na rab kyi rab// zla dgur byed na 'bring yin no// zla drug tha mar shes par bya// 'bring gi rab ni zla ba gsum// 'bring gi 'bring ni zla gcig go// 'bring gi tha ma zla phyed do// tha ma'i rab ni zhag gcig go// khengs grags 'dod pa'i dbang gyur nas// cho ga thams cad 'khrul pa'am// 'bring ni cho ga phyed 'khrul pa// tha ma cho ga gcig 'khrul pa// de rnams rgyu yi rim pa yang // 'khrul pa'i cho ga rgyun byed la// shin tu che bar gyur pa yin// bshags pa yun ring mi byed pa// bshags la brtson na de la smad// 'khrul pa'i cho ga rgyun du ni// mi byed gcig gnyis de la smad// che chung yod na de la bstod// de ltar rab 'bring dgu gsum ni// mkhas pas brtags nas shes par bya// yang na/ sgrub dang slob dpon gnyis ka yang // bde gshegs bka' ni khyab che bas / dod mo dbang bskur byas nas su// dbang dang dam tshig mi shes dang // snod min bstan par mi bya la// dbang la sogs pa ston pa dang // yi dam lha ni brjed nas su// slar yang len par mi byed dang // thun mtshams sgom par mi byed dang // zas dang gtor ma'i rnal 'byor dang // phyi nang sbyin sreg rnal 'byor dang // snying po sngags dang phyag rgya dang // mchod pa'i dus kyi 'khor lo sogs// yi dam lha dang slob dpon gyi// mdun du dam bca' byas nas ni// spangs dang ma bshags brjed pa rnams// rdo rje dril bu phreng ba gsum// mi bcang rab gnas ma byas dang // rgyu dang tshad sogs 'khrul pa dang // 'tshong dang bgo dang gte 'jug dang // rab gnas byas la shes par bya// ma byas pa la chung ngu 'ong // po ti glegs bam la sogs dang // kha T+wAM la sogs phyag mtshan rnams// gong bzhin rab gnas byas pa dang // ma byas pa ni che chung ngo // khyad par sgrub pa po yis ni// rdor dril la sogs thams cad kun// gtso bo la sogs mchod byas la// chos mthun yid 'ong gzung bar bya// so sor thar dang byang chub sems// rig 'dzin nang gi sdom pa gsum// gnyis ni rig 'dzin rten yang yin// yang na rig 'dzin nang du 'dus// mi dge la sogs bcu po yang // gsum du 'dus te khyad par ni// spang ba dang ni mi spang dang // dngos dang bsam pa dus dang ni// gnas skabs dang ni rnal 'byor gyi// blo yi khyad par rim pa yis// shes par de ni ma byas na// byas na yang ni ltung bar 'gyur// ma byas na yang ltung bar 'gyur// de bas slob dpon la gus pas// man ngag gis ni shes par bya// chos spyod la sogs bcu po yang // man ngag bsgom pa ma shes na// mdor na bka' yi chos rnams kun// thams cad chos tshul bzhin shes bya// de ltar mi shes dam tshig nyams// sku dang me tog dman pa dang // slob dpon la sogs grib ma la// 'gom dang brdzi bar byed pa dang // dbang dang brdzi bar mi byed kyi// bar gyi dam tshig de dag kun// lo dus lon la chen por 'gyur// lo phyed lon na 'bring du 'gyur// tha ma zla gcis shes par bya// bde gshegs bka' yi dam tshig go// sems can rnams la byams pa yi// sems spangs pas ni dam tshig nyams// de yi rab 'bring bstan pa ni// zhing dag pa yi gang zag la// khros dang byams sems spangs nas ni// mtshon dbyug la sogs bsnun nas ni// lo ru bshags pa mi byed pa// rab kyi rab yin 'bring gi ni// de phyed du ni shes par bya// tha ma yi ni zla gcig go// zhing ma dag pa'i gang zag la// gong bzhin byas nas lo ru ni// mi bshags pa ni 'bring gi rab// 'bring gi lo phyed tha ma ni// zla ba gcig tu shes par bya// sems can la sogs gzhan po la// gong bzhin byas nas lo ru ni// mi bshags pa ni tha ma'i rab// 'bring ni lo phyed tha ma gcig // zhing dag pa yi gang zag la// nyin gcig mang por rdung byed la// rab kyi yin te 'bring gi ni// ma dag pa yi gang zag la// tha ma sems can phal pa la// mang po rnams ni rdung byed la// de las mang nyung 'khrul pa dang // sems dang dngos dang sogs pa rnams// slob dpon zhal nas shes par bya// dag dang ma dag gang zag dang // sems can gzhan la sogs pa la// lus ngag yid gsum gdungs nas ni// 'chi la thug pa'i sems can la// nyin dang mtshan ni dus drug tu// sbyin pa rnam bzhis mi skyong na// dam tshig nyams te gong ma bzhin// slob dpon zhal nas shes par bya// byams sems spangs pa'i dam tshig go// chos kyi rtsa ba byang chub sems// de spong dam tshig nyams pa ni// dam tshig rab 'bring tshad bstan pa// sngags kyi rnal 'byor sems bskyed nas// slar log nyan thos sems bskyed la// zhugs nas lo ru gnas pa yin// bshags pa mi byed rab yin no// 'bring gi lo phyed tha ma ni// zla ba gcig tu shes par bya// zla phyed zhag bdun zhag gcig ni// tha ma yi ni rab 'bring gsum// gong ma de ni 'bring gi yin// rab ni mu stegs sems su ni// zhugs nas lo gcig lo phyed dang // zla gcig tha ma'i rab yin no// sems spangs pa yi dam tshig go// rang dang gzhan gyi grub pa'i mtha'// chos la smod pa'i dam tshig gi// rab 'bring gi ni tshad bstan pa// chos la smod nas lo ru ni// mi bshags pa ni rab yin no// 'bring ni lo phyed tha ma ni// zla ba gcig tu shes par bya// rgyun du smod cing mi bshags pa// lo dang lo phyed zla ba dang // rab kyi rab 'bring gsum yin no// gong ma 'bring yin tha ma ni// zla phyed zhag gcig zhag bdun ni// tha ma yi ni rab 'bring gsum// chos la smod pa'i dam tshig go// yongs su ma smin sems can la// gsang ba sgrogs pa'i dam tshig ni// rab 'bring gi ni tshad bstan pa// ma smin pa la gnyis yod de// dbang bskur de ni ma byas dang // glen pa lkugs par gyur pa gnyis// de lta bu yi gang zag la// man ngag gsang ba bstan nas kyang // lo yi dus su mi bshags pa// 'bring gi rab yin 'bring gi lo// phyed 'bring yin te tha ma ni// zla ba gcig tu shes par bya// de 'dra'i gang zag mang po la// yang nas yang du sgrogs pa ni// lo gcig lo phyed zla phyed ni// rab kyi rab 'bring gsum yin no// mi zab chos su gyur pa yi// lo gcig tu ni gnas pa dang // tha ma'i rab yin tha ma yi// lo phyed zla gcig gnyis po yin// yang na zab pa'i don rnams la// zla phyed zhag bdun zhag gcig ni// tha ma yi ni rab 'bring gsum// yang na de gsum 'khrul ka yi// slob dpon mkhas pas shes par bya// gsang ba sgrogs pa'i dam tshig go// phung po sangs rgyas lnga bdag la// brnyas par byed pa'i dam tshig ni// rab 'bring tha ma'i tshad bstan pa// phung po lha yi nga rgyal du// ma shes shes nas spangs pa ni// bshags pa mi byed lor lon pa// 'bring gi rab yin 'bring gi ni// lo phyed tha ma zla ba gcig // zla phyed zhag bdun zhag gcig ni// tha ma'i rab 'bring gsum yin no// ma shes steng du yang nas yang // smod par byed cing gdung ba ni// lo gcig lo phyed zla gcig ni// rab kyi 'bring yin gsum yin no// phung po brnyas byed dam tshig go// rang bzhin dag pa'i chos rnams la// som nyi za ba'i dam tshig ni// rtsa ba rlung gi man ngag la// lan cig dka' ba la sogs kyi// zab mo'i don la lo dus su// the tshom za zhing mi bshags pa// rab kyi rab yin 'bring gi ni// tha ma zla ba lo gcig go// lhan cig bka' bca' ma gtogs pa'i// lhag ma rnams la the tshom ni// lo dus zla ba 'bring gi rab// lhag ma gnyis po gong bzhin bya// sgyu ma lta bu'i ting 'dzin las// lha yi rnal 'byor gnyis dang ni// mi shes phyi nang thun mong gsum// yang na gong ma gnyis po yi// zla phyed zhag bdun zhag gcig ni// tha yi rab 'bring gsum yin no// som nyi za ba'i dam tshig go// gdug la rtag tu byams ldan par// byed pa'i dam tshig nyams pa ni// gdug ces bya ba'i slob dpon ni// rdo rje spun dang rnal 'byor gyi// dgrar gyur bstan pa 'jig pa dang // de la sogs pa byed pa rnams// gdug pa zhes ni bya ba yin// de lta bu yi gdug pa ni// mthol bshags mi byed lo ru ni// gnas pas rab kyi rab yin no// lhag ma gnyis po gong bzhin no// slob dpon ma gtogs rdo rje spun// 'bring gi rab 'bring gsum yin no// gnyis po ma gtogs lhag ma ni// tha ma'i rab 'bring gsum yin no// yang na de rnams gsum ka la// zhag grangs brtsi na gong bzhin no// gdug la byams pa'i dam tshig go// ming sogs bral ba'i chos rnams la// rtog par byed pa'i dam tshig ni// chos rnams spros dang bral ba la// lo gcig rtog par 'dzin pa dang // gzhan yang de la sbyor byed pa'i// bshags par mi byed pa yi mi// lhag ma gnyis ni gong bzhin no// gzhan la mi sbyor rang tsam ni// lo nas zla bar 'bring gi ni// rab 'bring du ni shes par bya// dngos por ma bzung tshol 'dod pa// de bzhin lo nas zla ba'i bar// tha ma'i rab 'bring gsum yin no// rtog 'dzin byed pa'i dam tshig go// sems can dad dang ldan pa yi// sems sun 'byin pa'i dam tshig ni// dad dang ldan pa'i gang zag rnams// zab mo'i chos las bzlog nas ni// mu stegs chos la sbyor byas pa// lo nas zla ba'i bar du ni// rab kyi rab 'bring gsum yin no// zab mo'i don las bzlog nas ni// nyan thos theg par sbyor byed pa// 'bring rab gsum yin no bzhin tshad// zab mo'i don las bzlog nas ni// pha rol phyin par sbyor byed pa// tha ma'i rab 'bring gsum yin no// yang na/ pha rol theg pa bzlog nas ni// mu stegs theg par sbyor byed pa// 'bring yin nyan thos zlog byed pa// tha ma yin te gsang sngags ni// rab yin yang na mang po rnams// zlog byed pa ni rab yin te// nyung ngu 'bring yin tha ma ni// sems sun 'byin pa'i dam tshig go// dam tshig rnams la ji bzhin rnyed// mi bsten dam tshig nyams pa'i tshad// rtsa ba dang ni yan lag gi// dam tshig nyin mtshan mi sdo dang // spyod pa la sogs lnga po lnga// dang du blangs nas mi bsten pa// lo nas zla ba'i bar du ni// mi bshags rab kyi gsum yin no// rtsa ba dang du mi len par// 'jog pa 'bring gi gsum yin no// yan lag mi len tha ma gsum// yang na zla phyed bzhag bdun du// zhag gcig pa ni 'bring gi gsum// nyin mtshan gcig la tha ma'i gsum// mi bsten pa yi dam tshig go// bud med shes rab rang bzhin can// smod par byed pa'i dam tshig ni// dper na ba lang ko ba nas// sgras mtshon bar du slob pa bzhin// bud med shes rab sgyu ma can// las kyi phyag rgya mtshan ldan la// brten nas de la lobs gyur na// yid kyi lha mo la brten nas// de nas gtum mo nyid la brten// da nas shes rab dga' ma la// lhan cig dga' ba'i bar du ni// brten nas shes rab rim par bskyed// de nas phyag rgya'i dngos grub 'thob// de ltar bud med shes rab la// smod cing spong bar byed pa ni// lo dus lon na rab kyi rab// phyed dang zla gcig gnyis su bstan// de lta'i shes rab rang bzhin la// rnal 'byor lam pa smod na ni// 'bring gi gsum dang bstan pa yin// mtshan dang mi ldan thams cad la// rgyun du smod cing mi bshags pa// lo dus lon na tha ma'i rab// phyed dang zla gcig gnyis su bstan// shes rab smod pa'i dam tshig go// rtsa ba'i dam tshig rab 'bring nyams pa'i tshad bstan pa'o// yan lag dam tshig bstan pa ni// rnal 'byor sngags pas sngags pa ni// nan gyis len pa gsum du bsten// gzhan gyi bud med len pa dang // rang gi rnal 'byor ma gnyis la// chags pa'i don du 'jug pa dang // byin gyis brlab par mi byed par// tha mal spyod pas 'jug pa dang // rtags dang mi ldan 'jug pa ni// rnal 'byor chags pa'i lam pas ni// dang po chags pa 'dul ba dang // zab mo'i don la 'jug bya'i phyir// shin tu chags pa cher ldan pa// bde gshegs rgyal bas bstan pa yin// rnal 'byor grol ba'i lam pa la// gong ma de bzhin ma bstan te// las dang rnal 'byor dus su ni// yid kyi lha mo gzugs mdzes ma// tshogs kyi 'khor lo'am spyod dus su// mos pas de bsam dam tshig yin// rtags ldan brtan pa thob nas ni// mchog gi dngos grub myur 'dod pas// rnal 'byor ma yis lung bstan nas// mi de lha la sogs pa yis// zhag gcig zla gcig zhag drug tu// bsnyen pas mchog ni thob par 'gyur// chags med rnal 'byor mos pa yi// skad cig shes rab la brten nas// phyag rgya'i dngos grub thob par 'gyur// de don bya ba'i rim pa ni// sa la gnas pa'i mkha' 'gro ma// kho na nyid la brten pa yin// de ltar mi shes 'khrul par spyod// rgyun du spyod cing lo dus su// mi bshags de ni rab yin no// de bas nyung bar gyur pa ni// 'bring nyid du ni shes par bya// thabs cig spyod pa tha ma yin// nan gyis len pa'i dam tshig go// ma gsungs pa yi rig ma la// sngags pas bdud rtsi thob byed ni// bla ma rdo rje slob dpon gyis// man ngag rna bar ma brgyud par// nan gyis brtags nas tshul 'chos pa// rgyun du byed cing lo dus su// mi bshags pa ni rab yin no// de bas nyung ba 'bring yin te// gcig tsam byed pa tha ma yin// ma thob pa yi dam tshig go// tshogs kyi 'khor lo'i dam tshig go// bstan la 'thab mo rtsod byed pa// dbang bskur man ngag zab mo dang // slob dpon gcig par ma gyur la// mi zab tshogs la bshad pa yi// dus su rtsod nas mtshon dbyug ni// 'dres nas cung zhig mi bshags pa// rab kyi yin te 'bring gi ni// mtshon dbyug 'dres nas yun thung ba// tha ma tshig rtsub shin tu thub// shi bar gyur na slob dpon gyi// 'bring po man chad brtsi bar bya// tshogs kyi dam tshig nyams pa'o// gsang chos yan lag shes gyur kyang // gzhan la mi ston shes ngan ni// snod du gyur pa'i gang zag la// man ngag shes bzhin mi ston na// snod gyur mang la mi ston rab// nyung la mi ston tha ma gcig // yang na dus kyi gsum po ni// gong ma bzhin du shes par bya// lung mi ston pa'i dam tshig go// dad pa'i sems can chos kyi rgyu// gzhan gyi gtam byed byang chub sems// theg chen snod du gyur pa la// gus pas chos ni dri byed pa// lan mi 'debs te yi ge'i gtam// byed pa rab yin 'bring gi ni// lung ma bstan pa'i gtam byed cing // tha ma nyan thos kyi ni gtam// dus gsum gong bzhin shes par bya// log par ston pa'i dam tshig go// nyan thos nang du zhag bdun 'dug // theg pa chen po'i chos la ni// thos par gyur nas skur pa yi// nang du zhag bdun 'dug nas ni// spangs nas spong byed lo dus su// mi bshags pa ni rab yin no// zhag gsum du ni gcig ni tha// de gnyis su ni gong bzhin no// yang na rigs 'drar gyur pa la// gnyis po man chad brtsi bar bya// zhag bdun nyal ba'i dam tshig go// rnal 'byor ye shes mi shes par// nga ni sngags pa yin zhes zer// rnal 'byor med pa'i ting 'dzin gyis// tshig tsam 'ga' yi nga rgyal gyis// sngags par khas 'ches yang nas yang // lo dus mi bshags rab yin no// de bas nyung ltar shin tu nyung // gnyis po yin par shes par bya// mi shes pa yi dam tshig go// snod min pa yi sems can la// phyi yi chos bshad yin pa la// gsang ba'i chos rnams 'chad pa ni// phyi tsam bstan pa'i gang zag la// gsang ba'i man ngag ston pa ni// yang yang ston dang mang la ston// lo dus mi bshags rab yin no// gnyis po gong bzhin shes par bya// dam tshig de rnams kun la yang // dus dang bsam pa dngos po kun// che chung byung bar gyur pa dang // mnyam par gyur dang ma tshang rnams// mkhas pas brtags nas cho ga ni// che chung bstod dang smad par bya// de ltar ma shes gsum dang dgu// mu de bzung nas lhag kyang bzang // de rnams ni dam tshig nyams pa'i tshad bstan pam// ma nyams pa'i tshad bstan pa ni/ gong ma de rnams ma byung dang // yang na slob dpon dkon mchog dang // rdo rje spun dang sdug pa yi// sems can rnams kyi don du ni// rab tu ma gyur 'bring gi ni// de dag man chod byung na yang // nyams par mi 'gyur bde gshegs gsungs// lus la phan par gyur nas kyang // ting 'dzin grogs su gyur pa ni// nges par mi 'gyur bde gshegs gsungs// sems can 'dul bar gyur pa dang // sems can drang ba'i don du yang // nyams par mi 'gyur bde gshegs gsungs// de rnams shes rab zab mo dang // slob dpon zhal gyi man ngag la// brten nas gnang bkag rim pa ni// mkhas pa rnams kyis shes par bya// dam tshig ma nyams pa'i tshad bstan pa'o// da ni dam tshig nyams pa bskang ba'i cho ga bstan te cho ga yang ni dgu ru shes par bya/ rab kyis lo gcig la bsgoms la// tshogs 'khor bcu gnyis phrag bzhi dang // sbyin sreg bdun brgya nyi shu dang // gtor ma bdun brgya nyi shu dang // de dus rdo rje slob dpon dang // rdo rje mched kyang spyan drangs la// rdo rje slob dpon grangs gyur na// gzugs bya yang na mchil lham gos// de rten yang na ming gi yi ges bskyed// 'od zer 'phros nas slob dpon gyis// rnam shes bkug nas de la gzung // yi dam lha'am mi bskyod pa'i// gzugs su bltas la de la ni// bskyed rim thun re byed pa dang // bzlas brjod 'bum phrag gsum gyis ni// yi ge 'khor lo'i 'od zer gyis// bdag dang slob dpon gnyis ka yi// lus ngag yid kyi sgrib pa sbyang // sbyin sreg gis kyang de bzhin sbyang // tshogs kyi 'khor lo'i mchod pa yis// 'khor lo 'du 'phros sbyang bar bya// 'khor lo 'du 'phros mchod pa'o// gtor ma dang pos sbyang mchod dang // bar mas bsrung zhing spel ba dang // tha mas gnod pa mi byed cing // bshags pa rgyun bya 'dus byas kyi// dge rtsa la sogs gzhan yang bya// de ltar byas nas slob dpon la// slar yang sdom pa gsum blangs la// dkyil 'khor 'jug cing dbang bskur blang // slob dpon med gyur rdo rje spun// mkhas pa nyid las blang bar bya// de med yi dam lha la blang // de ltar byas na dag 'gyur te// dngos grub kyang ni thob par 'gyur// 'bring dang tha ma gnyis po yang // phyed phyed 'dres phyed shes par bya// 'bring gi rab ni zla ba gcig // lha bsgom sbyin sreg sum cu dang // gtor ma sum cu phrag gnyis dang // tshogs 'khor gsum dang bzlas brjod ni// sum khri bshags pa thun mtshams su// 'bring gi 'bring ni nyi shu ru// sbyin sreg gtor ma nyi shu dang // tshogs gnyis bzlas brjod nyi khri bya// 'bring gi tha ma bcu ru sbyin sreg bya// gtor ma bcu dang bzlas brjod khri// de dag cho ga byed pa yang // slob dpon la sogs ma tshogs kyang // rnal 'byor gnyis kyis bor len bya// tha ma'i rab 'bring zhag bdun du// sbyin sreg gtor ma bdun dang bzlas brjod stong // tshogs 'khor gcig dang bshags pa mthun// tha ma'i 'bring ni zhag gsum du// sbyin sreg gtor ma gsum dang mchod pa brtsam// bzlas brjod lnga brgya bshags pa bya// tha ma'i tha ma zhag gcig tu// gtor ma sbyin sreg re re dang // bzlas brjod brgya dang bshags pa bya// de ltar byas pas dag par 'gyur// tshogs kyi 'khor lo ma 'byor pas// sbyin sreg gcig pus bskang ba yin// rab kyi gsum gyi sbyin sreg ni// sum khri nyi khri khri ru bya// 'bring gi gsum gyi sbyin sreg ni// lnga stong stong dang lnga brgya bya// tha ma gsum gyi sbyin sreg ni// brgya dang lnga bcu nyi shu lnga// de ltar byas pas dag par 'gyur// sbyin sreg ma byas rnal 'byor pas// bzlas brjod kyis ni bya bar gsungs// gsum gyi rab 'bring gsum gsum ste// bye ba bdun 'bum sum 'bum dang // 'bum dang bdun khri sum khri dang // khri dang bdun stong sum stong dang // stong dang bdun brgya sum brgya dang // de ltar byas pas dag par 'gyur// de ltar mi 'grub rnal 'byor pas// gtor ma chen po'i cho gas kyang // sbyin sreg bzhin du bsten nas su// nyams pa dag ste bskong bar 'gyur// sbyin sreg bzlas brjod gtor ma las// byung ba'i dngos grub gsum gyis ni// dam tshig nyams pa bskong bar 'gyur// thun mong dngos grub grub nas kyang // brgyud pas mchog kyang 'grub par gsungs// bsgom pa las byung dngos grub kyis// dam tshig nyams pa bskongs gyur nas// dngos grub gnyis ka thob par 'gyur// lhag ma rnams kyi cho ga ni// slob dpon rab gsum phar bor nas// 'bring gi gsum gyi rab tu bstan// tha ma gsum gyi 'bring du bstan// tha ma rab kyi sbyin sreg gcig // 'bring gi gtor ma'am bzlas brjod bya// tha mas bla ma'i mchod pa bya// bla ma mchod pa'i man ngag kyang // maN+Dal gsum mam gcig byas la// maN+Dal mthar phyin mdzes pa la// me tog mdzes ldan mchod pa bsags// lus tshags bgos pas pus btsugs nas// bdun dang bcu dang bcu gnyis dang // bya ba cho ga gzhan dang mthun// khyad par bdag gi sdig pa ni// 'od zer dra bas bsdus nas ni// phyung nas gdan gyi pad stengs su// bla ma yi dam dkon mchog dang // bdag gi 'od zer 'khrul 'khor gyis// sdig pa sbyong zhing bshags par bya// yang na sgyu ma lta bu'i sems// de bzhin byas pas dag par 'gyur// yan lag cho ga bstan pa ni// rtsa ba'i tha ma gsum po dang // go rims bzhin du shes par bya// khyad par cho ga bstan pa ni// rdo rje spun ni bkug gyur nas// sgrib sbyang lha ru bskyed pa la// mchod pa la sogs gong bzhin no// de bzhin 'gyur na'ang gong bzhin no// bde gshegs bka' 'das dus su ni// gang du nyams pa de la ni// sbyang ba la sogs bya ba dang // rigs kyi lha'am phyag mtshan nam// A li kA li'i phreng ba ni// bstims nas gong bzhin shes par bya// sems can byams sems dam tshig la// gang du spangs pa de bkug nas// dngos dang bsam pa gnyis kas su// sbyang ba la sogs gong bzhin bya// byang sems spong ba de la yang // phyi nang yang ni gnyis su bstan// phyi ni gong bzhin nang gi ni// 'bab ra ka tar ma zin pa'o// de yi sbyang ba la sogs kun// snying ga gong 'og la bstims nas// rang gi po ti kho na la// gzhan gyi po ti 'am dngos de nyid// bsam dang dngos la sogs pa ni// gong ma bzhin du shes par bya// de 'og slar yang smin par bya// yang na yi dam lha sogs la// gong bzhin khyad par ngag gis sbyang // phung po lha ru bsams nas ni// nang mchod nang gi sbyin sreg ni// bsam ste sbyang ba'i cho ga bya// rang bzhin chos kyi gnas de ru// the tshom za ba'i de nyid la// rang bzhin de nyid bsams nas su// de nyid lha 'am thig le 'am// yig 'bru gtum mo la sogs la// gtsang mchod la sogs gong bzhin bya// sems can gdug pa sbyang ba dang // bla ma srun la mchod pa bya// stong pa'i don la mos pa dang // bla ma yi dam dbu steng du// chos sku'i rtags dang gtsug tor la// khyad par mchod par bya ba'o// sems can dad ldan bkug nas ni// sbyang ba la sogs byas nas kyang // dkyil 'khor bsgrub cing dbang bskur dang // man ngag zab mo'i don bstan pa// lhar dmigs mchod pa la sogs bya// dam tshig thams cad dran nas kyang // thams cad lhar dmigs khyad par ni// spyad par bya ba la sogs la// rigs lnga yab yum bsams nas ni// mchod cing sbyang bar bya ba yin// shes rab thams cad bkug nas ni// sbyang bar byas la lha mor dmigs// mchod pa sna tshogs khyad par bsam// bdag po dang bcas bkug pa la// sbyang ba la sogs gong bzhin bya// yang na tha mal zhen pa bzlog // mkha' la sogs pa byin brlabs la// lha yi rnal 'byor bltas nas ni// phan tshun mchod pas tshim par bya// tha mal lce ni sbyangs nas su// rdo rje lce ru byin brlabs la// gang bshad legs bab gnas pa ni// sbyang dang lhag bsam la sogs bya// khyad par rdo rje 'od zer las// bzlas shing mchod pas tshim par bya// bstan bya nyid kyang bkug nas ni// gso zhing sbyang ba'i cho ga bya// rnal 'byor spun rnams bkug nas ni// sbyang ba la sogs gong bzhin no// snod ldan sems can bkug nas ni// sbyang ba la sogs bya ba dang // gsang ba dngos dang bsam pa yis// bstan la sogs pa bya ba'o// dad ldan kun la gong bzhin no// sbyang ba la sogs dngos dang bsam// gnyis ka'i thabs kyis bstan pa yin// nyan thos la sogs sbyang ba dang // bdag nyid sbyang bar bya ba'o// rnal 'byor lha la nan tan bya'o// nga rgyal la sogs sbyang ba'o// de ltar cho ga byas nas ni// dam tshig nyams pa bskongs nas kyang // dngos grub rnam gnyis thob par gsungs// las dang po yi gang zag la// rtog pa sna tshogs dgur gyur pas// rig 'dzin sa ni ma thob par// dam tshig nyams pa 'byung 'gyur bas// bskang ba'i cho ga ma byas na// ngan song gsum dang rdo rje yi// dmyal ba dag tu ltung bar 'gyur// bskal pa grangs med gnas nas ni// de nas bskal par tsha grang myong // de nas byol song yi dags su// yun ring gnas nas brgya lam na// sems can glen lkugs la sogs su// yun ring gnas nas tha mar ni// sngon gyi dge ba'i sa bon gyis// bde gshegs thugs rjes phrad pa dang // de ru dam tshig nyams gyur na// slar yang thur la ltung bar 'gyur// ma nyams gyen du 'gro bar 'gyur// de bas nan tan cher bskyed cing // dam tshig sa ya 'bum sde ni// lung rgyud kun la'ang gsal bas na// shes rab can gyis blang bar bya'o// 'di ni blo dman don du gsungs// theg pa chen po smod pa dang // khyad par gsang sngags smod pa ni// bskal pa mtha' yi bar du yang // lce la phur bus 'debs shing khro chu ldud// de bas gsang sngags 'di la smad par mi bya'o// rgyud rnams kun dang mi 'gal tsam du ni// dper na sa gzhi lta bu'i dam tshig ni// sgrub dang slob dpon rnams la bsten pas su// myu gu lta bu'i sangs rgyas 'grub par shog // rin chen phug gi yang steng du// snying pos dam tshig nyams pa la// bskang ba'i cho ga mi shes pas// mkha' 'gro ma yi nad kyis btab// de la slob dpon chen pos su// rdo rje bstod glus bshags pa yis// mkha' 'gro ma la bshags nas kyang // mkha' 'gro ma yi rgyud kun du// cho ga zab mo sbas pa la// yang nas yang du gsol btab pas// mkha' 'gro ma yis chos bstan te// de ni slob dpon chen po yis// bdag gi rna bar brgyud pa 'di// phyi nas rnal 'byor don ched du// bdag gis rim par bkod pa yang // bde gshegs mkha' 'gros bzod par bzhes// slob dpon chen po snying po zhabs kyis mdzad pa slob dpon b+ha bi pa'i gdams ngag mngon par bkod pa rdzogs so// 