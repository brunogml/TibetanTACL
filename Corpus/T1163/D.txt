[ #]@##// rgya gar skad du/ ma hA mu dra tat+t+wa nAk+Sha ro pa de sha / bod skad du/ de kho na nyid phyag rgya chen po yi ge med pa'i man ngag // 'jam dpal smra ba'i seng ge la phyag 'tshal lo// grub thob dam pa brgyad cu rtsa bzhi las// skyes bu khyad par rig 'dzin lnga yi gzhung // mchog gyur rnams kyi zhabs kyi rdul la reg // de phyir dpe bral phyag rgya chen po bshad// rnam gcod dang ni yongs gcod dang // phung po gsum po sel ba dang // don dam mjal ba'i tshad ma yis// yang dag yid la lta ba bya// yang dag don la yi ge med// gang gis yi ge med shes pa// de yis yi ge thams cad shes// yi ge a nas k+Sha la rdzogs// sde tshan brgyad kyi sgra sbyor ni// A li kA lir shes par bya// ma skyes pa dang ma 'gag pa// zung 'jug mtha' bzhi bral ba yi// bde ba chen po rgyun chags su// bla ma'i brda yis mtshon par bya// kha dog mar me me long rgya// me shel sa bon skyur dang sgra// brgyad pa 'di ru don bsdus pa// go ba cig shos skye bar 'gyur// in+d+ra b+hU ti bdag med ma// lhan cig skyes sbyor 'dod yon grol// 'khor ba dang ni mya ngan 'das// bden don rtogs pa 'phags pa lha// srog dang rtsol ba nA ga pa// phyi nang rlung gsum tshangs par 'dren// kha sbyor thig le pad+mar 'byung // bde bas rgyas pa'i za ma tog // sku gsum mnyam gzhag mda' bsnun na// dran med skye med blo las 'das// mnyam gzhag dang ni rjes thob dang // rmi lam dang ni bar do la// zin dang brtan dang bogs 'byin pa// rgyas gdab pa dang rnam pa bzhi// dang po dus bzhi mnyam sbyar la// gnad gsum gzer bzhi gdab par bya// lus kyi gnad dang dmigs pa'i gnad// rlung gi gnad ni shes par bya// rig pa gcur la gdab pa dang // shes pa srang du gzhug pa dang // sems ni rung dmigs 'dren pa dang // rten dang dbral zhing bsgom pa gces// e waM brgyan pa'i bde ba la// bde bas byang chub lam du kyer// snang srid brda ru slob pa dang // gang mthong phyag rgya chen por shar// thams cad ro mnyam de bzhin nyid// gcig zos pa yis gzhan kun grol// ji ltar chu bo'i rgyun bzhin du// rnal 'byor ma yengs rgyun du bsgom// gzung ba dang ni sbyang ba dang // sgyu ma dang ni kho na nyid// nyal dang log pa'i khyad par las// rmi lam man ngag shes par bya// da lta 'chi kha bar do la// rten dang 'ong dang thig le sems// grong 'pho'i man ngag shes pa yis// bde ba can du de 'gro'o// don mthong pa yis sgro 'dogs chod// nyams su blangs na byin rlabs 'byung // drod rtags nus pa tshod zin pas// yid bzhin nor bu lta bu'o// rlung mkhris bad kan 'dus pa'i nad// mtshon dang mche ba 'byung ba 'khrugs// dal yams 'brum po chu ser la// ting 'dzin me btsa' skyugs kyis zhi// bdud dang mu stegs cho 'phrul gtong // gdon dang 'byung bo bshugs pa 'dren// gnod sbyin 'khu ldog byed pa'i tshe// mi g.yo rgya mtsho lta bu gzhag // me dang chu dang dug sbrul dang // bse dang chom rkun rgyal po'i chad// stag dang dred mo gcan gzan khro// de tsho nga yis 'dod pa yin// dgod dang rtsed mo byed pa dang // dal dang drag dang shin tu drag // zang zing longs spyod mang po la// sbyor ba 'di yis khyab na bde// ro snyoms gtum mo mkha' spyod dang // sman dang bcud len bdud rtsi bsten // ro langs mkha' 'gro dngos grub ster// blang dor med pa'i sems kyis 'bad// mtha' rgyas gnyis kyis shan phye la// khar phog car phog thog babs su// thun dang bcud kyis rtsal sbyangs te// snang gsum sbyor ba bskyed pa'i phyir// dbang po gsum gyis dam mi 'da'// ma 'khrul gsum gyis so thub ste// srog 'dzin gsum gyis brtan pa thob // grol lugs gsum gyis tshad bstan no// lo zla gsum gyis zad sar bskyal// 'gro ba sdug bsngal 'khor bar bying ba la// ma rig mig 'byed zhi byed 'di bkod pas// phyi nang gsang ba kho na nyid rtogs te// kun gyis phyag rgya chen po thob par shog // de kho na nyid phyag rgya chen po yi ge med pa'i man ngag rnal 'byor gyi dbang phyug chen po ka ma la shI las mdzad pa rdzogs so// // rgya gar gyi mkhan po dz+nyA na gu h+ya dang / zhu chen gyi lo tsA ba bla ma lo btsun chung gis bsgyur cing zhus te gtan la phab pa // 