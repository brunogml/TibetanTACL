rgya gar skad du/ A yu pa ri rak+Sha nA ma/ bod skad du/ tshe sgrub pa'i gdams ngag ces bya ba/ byang chub sems dpa' rnams la phyag 'tshal lo// bla ma rnams la phyag 'tshal nas// bcud len zhal gyi gdams pa yis// lus ngag rtag tu bsrung bar bya// de med bsgrub bya grub min pas// des na thams cad 'bad pa yis// don ni thams cad sgrub pa'i phyir// skabs 'byung tshe sgrub ba 'di ru bshad// mar dang sbrang rtsi 'o ma mnyam// snum pa'i snod la sbyar byas nas// nas kyi spang mar zhag gcig bzhag // de nas bton nas nye bar bza'/ so dang sen mo zla drug gis// brjes 'gyur lo ni stong thub ste// rtags ni mig rno stobs ldan no// nye shing rtsa ba blang byas nas// grib skam zhib tu btags par bya// 'o ma'am zho dang sbyar byas nas// zho ni langs nas skrog par bya// mar sar blangs nas tho rangs bza'// zhag ni bdun nas rtags 'byung ste// bdun gnyis gyur nas nyi 'od ldan// bdun gsum nyi shu rtsa gcig nas// 'bras bu nang sel lus yang ngo // lo drug tu ni bza' btung gis// rnam rtog bral zhing tshe 'grub bo// tho ras mu zi srang phyed ni// yungs kar mar khus btul nas bza'// shu ba'i nad sel tshe 'grub 'gyur// sprin nag zho gnyis sbrul mig pa'i// khu bas mnyes nas gang bar bya// zhu rjes drug cu'i 'bras chan btang // 'o ma btung zhing tsha sngo spang // lo gcig sbyor ba 'grub par 'gyur// b+h+r-i da ga ra dza'i phye la ni// mar dang sbrang gi rtsi spyang nas// lto stong dag la bza' bar bya// skyur rtsang bcud can kha zas btang // zla ba drug tu zos gyur na// nad rnams sel cing nyis brgya thub// 'bras bu gsum dang lcags phye dang // de bzhin b+h+r-id gar dza dang // ru rta dang ni cha mnyam ste// b+h+r-i da ga'i khu bas lde gur sbyar// grib skams phye ma bza' bar bya// reg pa dang ni sngo skyur spang // lo gnyis kyis ni 'grub 'gyur ro// lcags kyi lhung bzed mar gyis bkang // lha shing rtsa ba'i shun lpags ni// zhib btags sbyar la lo gcig bzhag // gza' skar bzang po'i dus su bton// yi dam lha yi bsnyen pa bskyal// ra yi 'o ma btung bar bya// zla ba gsum na gnyer ma dngas// zla ba drug nas rlung shugs ldan// lo gcig sbyor bas tshe 'grub bo// 'bras bu gsum dang b+h+r-i nga ga'i phye// mar dang sbrang rtsi sbyar la bza'// sman nyid zhu ba'i dus su ni// 'o ma 'bras bskol bza' bar bya// mig rno nad med sum brgya thub// tho rangs a ru gnyis dag dang // nyi ma phyed la ba ru ste// zhag dus skyu ru bzhi dag za// drug cu'i 'bras dang 'o ma yi// rnal 'byor kha zas ci nus btang // skra dkar gnyer ma nad med pas// 'dod pa'i dbang phyug nad med ldan// bya khyung lta bur mig rno 'gyur// 'bras bu gsum gyi lde gu ni// lcags kyi snod la bskus byas la// nyin mtshan gnyis ni khrus byas nas// mar dang sbrang rtsi sbyar la bza'// lo gcig sbyor bas sum brgya thub// nad byang so dang sen mo brje// ko ki la lta bu'i skad ldan 'gyur// de phyir bdag nyid ko ki lar grags// tshe sgrub pa'i gdams ngag ces bya ba slob dpon ko ki las mdzad pa rdzogs so// 