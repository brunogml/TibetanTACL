@##// rgya gar skad du/ b+ha ga wa ti uSh+NI Shi bi dza ya sto tra/ bod skad du/ bcom ldan 'das ma gtsug tor rnam par rgyal ma la bstod pa/ mgon po 'jam pa'i dbyangs la phyag 'tshal lo// gtso mo bcom ldan 'das ma ni/ puN+Da rI ka'i me tog ltar// skyon gyis ma gos sku mdog dkar// zhal gsum phyag brgyad spyan gsum mnga'// dbu rgyan mgul rgyan snyan char bcas// rin chen sna tshogs mdzes pas brgyan// pad+ma zla ba'i gdan la bzhugs// dbus dkar g.yas ser g.yon zhal sngo// khro mo'i cha lugs mche ba gtsigs// phyag g.yas sna tshogs rdo rje dang // bad steng rgyal ba 'od dpag med// mda' dang mchog sbyin phyag rgya'o// g.yon pa sdigs mdzub zhags pa dang // gzhu dang mi 'jigs phyag rgya dang // bum pa dag ni legs par bsnams// rnam par snang mdzad dbu brgyan cing // 'od zer dkar po 'phro zhing 'du// stod g.yogs lha yin bza' can// blo dang tshe 'phel mdzad pa mo// pu ri'i nang du mdzes par bzhugs// bcom ldan 'das ma nyid la bstod// g.yas na rje btsun spyan ras gzigs// sku mdog dkar po skyon ma gos// g.yon na bad bsnams g.yas pa na// rnga yab 'dzin la bdag phyag 'tshal// g.yon gyi gsang ba'i bdag po ni// ut+pal mdog 'dra rdo rje g.yon// g.yas pa rnga yab mdzes 'dzin pa// mthu stobs can la phyag 'tshal lo// shar lho nub byang phyogs bzhi yi// khro bo'i rgyal po bzhi po ni// mdun na khro rgyal mi g.yo ba// sngo bsangs g.yas na ral gri 'dzin// g.yon na sdigs mdzub skra brdzes pa// sprul rgyan stag gi sham thabs can// pad+ma nyi ma'i gdan la bzhugs// ma rungs 'dul la phyag 'tshal lo// khro chen 'dod pa'i rgyal po ni// sngo bsangs lcags kyu 'bar ba bsnams// ma rungs 'dul ba'i rgyan cha can// thams cad 'gugs la phyag 'tshal lo// khro chen dbyug pa sngon po ni// zhal gcig phyag gnyis g.yas pa na// dbyug to g.yon pa sdigs mdzub mdzad// sngo bsangs kun 'dul khyod la bstod// khro bo'i rgyal po stobs po che// ut+pal mdog 'dra phyag gnyis pa// g.yas pa rdo rje sdigs mdzub g.yon// bdud 'dul drag po khyod la bstod// zhal gcig phyag gnyis sku mdog sngo// kun kyang stag dang sprul gyis brgyan// pad+ma nyi ma'i gdan la bzhugs// bar chad zhi mdzad khyed la bstod// steng gi phyogs na mdzes pa yi// gnas gtsang lha yi bu gnyis po// lha yi bu ni gnyis po yang // lha yi rgyan dang na bzas mdzes// phyag na bdud rtsi'i bum pa bsnams// bdud rtsi'i char 'bebs kun la snyoms// dag pa'i sku la phyag 'tshal bstod// gang zhig nangs nangs sngar langs te// bstod pa 'di yis dus kun du// 'khor dang bcas la bstod gyur na// blo dang tshe rnams 'phel ba dang // dpal dang 'byor pa'i dngos grub ster// mchog gi dngos grub 'grub par 'gyur// gus pa'i sems kyis sngar langs nas// rtse gcig sems kyis bstod par bya// gtsug tor rnam par rgyal ma'i bstod pa/ slob dpon tsan+d+ra go mi sa mdzad pa rdzogs so// 