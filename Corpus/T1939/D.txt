@// so sor 'brang ma'i sgrub thabs bzhugs// @##// so sor 'brang ma chen mo la phyag 'tshal lo// sngar bstan pa'i cho gas stong pa nyid bsgoms pa'i rjes la/ a las skyes pa'i zla ba'i dkyil 'khor du yi ge praM ser po 'od zer sna tshogs las sems can gyi don byed pa ste/ de yongs su gyur pa las skad cig gis bcom ldan 'das ma chen mo so sor 'brang mar bdag nyid bskyed par bya'o// mdog ser mo zhal bzhi pa spyan gsum pa/ phyag brgyad pa ste/ zhal dang po ser po dang / g.yas pa dkar pa/ rgyab sngo ba/ g.yon dmar po/ g.yas kyi phyag rnams kyis ral gri dang / 'khor lo dang / rtse gsum dang / mda' rnams dang / g.yon gyi phyag rnams kyis gzhu dang / zhags pa dang / dgra sta dang / rdo rje rnams 'dzin pa'o// sna tshogs pad+ma zla ba'i dkyil 'khor gyi gdan la rol pas bzhugs pa/ 'od zer dmar po'i dkyil 'khor can/ rgyan thams cad kyis brgyan pa/ gos sna tshogs kyi na bza' bsnams pa/ shing nga dpung chad dang / rin po che sna tshogs kyi dbu rgyan can/ 'di ltar bsams la/ sku dang gsung dang thugs rnams kyi zla ba'i dkyil 'khor la/ oM AHhUM dkar po dang / dmar po dang / sngon po'i yi ge gsum bsam par bya'o// de nas nu ma'i dbus su zla ba la gnas pa'i yi ge praM bsams nas/ sna tshogs pa'i lha mo rnams kyis bdag nyid mchod par bsams te/ ji srid du ngal bar ma gyur pa de srid du spro bas bsgom par bya'o// ngal bar gyur na rang gi snying ga'i zla ba la sngags mu tig gi phreng ba'i tshul du bzlas par bya'o// oM na Ni d+ha ri badzri ma tA pra ti sA re hUM hUM phaT phaT swA hA/ zhes pa ni sngags so// so sor 'brang ma'i sgrub thabs rdzogs so// 