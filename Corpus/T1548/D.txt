@##// rgya gar skad du/ lo ke shwa rA ya sto tra/ bod skad du/ 'jig rten dbang phyug la bstod pa/ 'jig rten dbang phyug la phyag 'tshal lo// 'jig rten bla mas gsum gyis phyag byas// lha dbang tshangs pa mchog gis bstod pa ste// thub mchog rgyal po myur du dngos grub stsol// spyan ras gzigs mgon mchog la phyag 'tshal lo// bde gshegs rang bzhin bdud rtsi'i ngo bo 'chang // sna tshogs mtshan gyis spras pa'i sku lus mchog // bde gshegs 'od dpag med pa'i dbu rgyan can// gser gyi pad+mas g.yon gyi phyag brgyan pa// dri med ral pa 'khyil nag cung zad ser// zla ba'i dbyibs 'dra gsal zhing rdzogs pa'i zhal// pad+ma ltar yangs mchog tu mdzes pa'i spyan// mkhur ba gangs kyi dum bu lta bur dkar// ri dwags rgyal po'i dga' bzhin zhal sgros dmar// nyi ma 'char ka ltar dmar btsod kyi mdog // pad+ma gzhon nu lta bur mchu dmar la// ston ka'i sprin tshogs lta bur sgra sgrogs pa// dpung gnyis sna tshogs mtshan gyis mdzes pa ste// phyag mthil pad+ma gzhon nu lta bur 'jam// ri dwags pags pa sku yi stod na man pas// snyan gnyis rna rgyan g.yo zhing mdzes pa mnga'// phyag ni yangs shing lte ba zab pa ste// pad+ma dri ma med pa lta bu lags// gser mchog sku rags nor bu'i rgyan ldan pa// na bza' mdzes pas sku yi smad brgyan pa// rgyal ba ye shes rgya mtsho'i pha rol phyin// bsod nams du ma las ni 'khrungs pa'i mgon// rims dang nad 'joms bde ba mchog bskyed pa// srid pa mthar mdzad mkha' la rgyu ba dang // kun tu rgyu ba'i sku mchog la bstod pa// bdud rigs sna tshogs stobs ni nges par 'joms// zhabs mchog rkang gdub mchog gi sgra sgrogs la// glang po dregs dang ngang pa'i stabs su gshegs// bdud rtsi chen po thugs chud yongs rdzogs brnyes// gser bzhin rtag tu dgyes pa'i rgyan mnga' ba// ri bo gru 'dzin na ni dgyes par bzhugs// 'jig rten dbang phyug khyed la rab tu bstod// dge slong ma dpal mos mdzad pa rdzogs so// 