@##// rgya gar skad du/ shrI tsakra saM bar gar+b+ha tat+t+wa sid+d+hi/ bod skad du/ dpal 'khor lo sdom pa'i snying po'i de kho na nyid grub pa/ dpal 'khor lo sdom pa la phyag 'tshal lo// gang du thabs dang shes rab mnyam sbyor bas// kun rdzob don dam dbyer med rang bzhin can// bde dang stong pa 'dus pa'i ros gang ba'i// gnyug ma'i ye shes de la bdag phyag 'tshal// gang zhig goms par gyur pas srid pa yi// btson rar dkris pa'i 'ching ba kun gcod pa// sems kyi dam pa rang rig rin chen mchog // gang la brten nas rtogs pa'i thabs bshad bya// drug dang brgyad gnyis bcu phrag gnyis dang lnga// bzhin rgyas mig yangs gzugs mdzes lang tsho ldan// dad dang thos dang snying rjes yid brgyan ma// skyabs song sems bskyed yang dag dbang bskur ba// nyes bral dben par g.yeng ba kun spangs te// khams dang rjes mthun bza' dang btung ba dang // dri zhim yid 'ong rgyan mdzes spyod dgu ldan// gang dang tha mal 'dzin pa rnams spangs te// dbang po'i gzhu ltar snang ba lha yi lus// de la yi ge d+ya ni sna rtse dang // byin pa mtshan gyi lte bar rnam dgod cing // lte ba snying ga kha dang dpral ba ru// sngags kyi tshogs dang bcas pas byin gyis brlab// 'khyud dang 'o byed sen mos 'debs pa dang // mchu 'jib pa dang nu ma 'tshir ba dang // nyed dang rdeb dang sor mo bskyod pa yis// dbang gnyis snyoms par 'jug pa'i sbyor ba bya// gang tshe mnyam med rin chen mchog lta bu// sems kyi dam pa rang rig bde chen po// gang du rtogs pa de tshe srog rtsol ba// bkag pa'i sbyor bas bde chen ro myang bya// dngos dang dngos med mtha' gnyis rnam spangs shing // stong dang snying rje dbyer med rang bzhin can// dus gsum rgyal ba'i ye shes bskyed pa'i rgyu// rang rig bde chen ye shes gcig pu pa// gnyug ma'i rang bzhin gang der mtshon par bya// gang du mtshon bya mtshon byed kyis mtshon pa// rnam shes ye shes nyid du mtshon pa dang // ye shes gang des shes byar snang ba yi// 'gro ba ma lus de kun der mtshon bya// de tshe dbang po'i yul du snang ba yang // gzugs sgra dri ro reg byar gyur pa yi// dngos po 'di kun ma lus bde chen po// gang du de las gzhan pa'i dngos med cing // bde chen ye shes zhes bya gcig pu pa// gcig pu'i nyams kyis du mar gar mdzad do// gang gis rang gi ye shes mchog bsgoms pas// srid pa'i 'ching ba ma lus kun bcad de// bdag gzhan nye bar 'tsho ba'i 'byung gnas kyis// mnyam med mya ngan 'das pa'i dbyings la brten// dpal 'khor lo sdom pa'i snying po'i de kho na nyid grub pa/ slob dpon chen po dzA lan+d+ha ras mdzad pa rdzogs so// 