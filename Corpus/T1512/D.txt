@##// rgya gar skad du/ sarba ta thA ga taSh+NA Sha b+hA bsi tA ta pa tre nA ma br-i t+ti// bod skad du/ de bzhin gshegs pa thams cad kyi gtsug tor nas byung ba gdugs dkar mo can zhes bya ba'i 'grel pa/ 'phags pa gzhan gyis mi thub pa phyir zlog pa chen mo mchog tu grub pa la phyag 'tshal lo// gzhan gyis mi thub drag shul che// gtum mo chen mo stobs chen mo// 'bar ba chen mo gzi brjid che// dkar chen 'bar phreng zhabs btud nas// rdzogs ldan gyi ni bskal pa la// rgyal ba 'khor 'jig dbu gtsug las// legs ldan nag po 'dul mdzad pa'i// rig sngags dkyil 'khor bshad par bya// 'di'i brjod par bya ba ni gang // 'brel pa ni ci zhig // dgos pa ni gang // dgos pa'i dgos pa ni ci zhig yin zhe na/ brjod par bya ste/ 'dus ma byas mkhyen pa'i ye shes bzhi chos kyi sku dang / dag pa 'jig rten pa'i ye shes rigs bzhi longs spyod rdzogs pa'i sku dang / dkyil 'khor bzhi'i rang bzhin bdud bzhi 'dul ba'i sprul pa'i sku ni brjod par bya ba yin la/ gdon mi za bar khong du chud pa ni dgos pa yin no// brjod bya las 'dod pa skyes pa ni de las byung ba'i 'brel pa yin no// dgos pa'i dgos pa ni 'jig rten dang 'jig rten las 'das pa'i dngos grub thob pa'o// bsdus pa'i don ni phyogs bcu dang dus gsum dang gnyis su med pa'i sems dang sems las byung ba ni de bzhin gshegs pa thams cad do// de'i dbu'i gtsug tor ni don dam par chos kyi dbyings kyi ye shes yin la/ kun rdzob tu ni dbu'i gtsug tor nas byung ba'i sngags kyi don sangs rgyas bcom ldan 'das gang gA'i klung gi bye ma snyed kyis bsrung ba dang / bskyab pa dang sba bar mdzad pa'i gsang sngags dang rig sngags dang snying po dang nye ba'i snying po'i dkyil 'khor gyi 'khor lo'i gzhi phan yon las tshogs dang bcas pa'o// de ltar dgos pa dang bsdus pa'i don bshad nas/ yan lag gi don brjod par bya ste/ lcang lo can gyi pho brang na gnas pa sdud par byed pa lag na rdo rje la 'khor sa bcu'i byang chub sems dpa' kun du bzang po dang / rdo rje chos la sogs pas bla gos lnga brgya stan du bting nas// chos kyi 'khor lo bskor ba'i mod// bde bar gshegs pas gang du gsungs// rdo rje 'chang ba khyod smros shig // shes rab sras po khyod smros shig // ces gsol ba btab pa'i rjes la 'di skad bdag gis thos pa zhes gleng slang ba gsungs so// lcang lo can gyi bdag po sa bcu'i dbang phyug gi blo dran pa nyams pa med pa'i ting nge 'dzin gyis tshig dang don ma lus pa ni 'di skad do// 'khor las thos pa ma yin pa dang / sprul pa ma yin pa dang / brgyud pa las ma yin pa dang / phrin btang ba las thos pa ma yin pas na bdag gis thos pa'o// bdag nyid kyis brtsoms pa ma yin te/ bde bar gshegs pa las thos pa de ston pas na thos pa'o// khyod kyis dus nam gyi tshe thos/ ston pa gang las thos/ gnas gang du thos/ 'khor su dang lhan cig thos/ bshad pa'i chos de gang yin snyam pa la/ kun rdzob tu 'di dang lhan cig dus gcig gi tshe thos pas dus gzhan du chos gzhan dag kyang thos pas thos pa mang ba dang / don dam par sangs rgyas kyi byin gyis brlabs pas dus mtha'i skad cig ma gcig la blo gros chen pos rnam pa cig car nges te/ lhas bstan pa'i rmi lam dus thung ngu la dus gsum gyi bskal pa rnams kyang cig car snang ba bzhin yin pas dus gcig na'o// bdud bzhi bcom pas na bcom ldan 'das so// nyi ma bcu gnyis drag po bcu gcig phyogs skyong ba bcu ste sum cu rtsa gsum gyi bdag po brgya byin lha'i gnas chos bzang zhes bya ba lha rnams kyang chos nyan pas 'du ba'i phyir 'dun sa'i gnas na'o// der rgyun tu zhugs pa dang / lan cig phyir 'ong ba dang / phyir mi 'ong ba dang / dgra bcom pa dang / rang sangs rgyas dang / nyon mongs pa bcom pa'i dge slong 'dod khams dang / gzugs khams kyi lha'i bu rab tu byung ba'i gzugs can de rnams bdud dang bdud kyi ris kyi lha rnams kyis mi phyed pas na dge 'dun no// bye ba phrag brgya stong gi grangs kyis che ba'am/ dgra bcom pa zag pa zad pa la sogs pa'i yon tan gyis che bas na chen po'o// zag med skye med kyi byang chub la sems dpa'i ye shes phun sum tshogs pa dang / nyon mongs pa dang shes bya'i sgrib pa spangs pas spangs pa phun sum tshogs pa dang ldan pa'i dpa' po sems can la dmigs pa'i yon tan phun sum tshogs pa/ bskal pa chen po stong phrag brgyad cu rtsa bzhi mkhyen pa'i mngon par shes pa drug dang ldan pas yon tan gyis che ba'am/ rdo rje'i rigs kyi pho nya drug cu rtsa bzhi la sogs pa'i grangs kyis che ba'i dge 'dun 'jig rten las 'das pa'i 'khor dang / 'jig rten pa'i 'khor lha'i dbang po brgya byin la sogs pas yongs su bskor cing mdun gyis bltas te chos 'chad cing bzhugs so// shugs kyis na tshad med tshangs pa'i gnas pas legs ldan byed drag po la sogs pa 'dul ba dang / bsam gtan lha'i gnas pas me dang chu dang rlung gi bskal pa'i bar du bsrung ba dang / rnam thar 'phags pa'i gnas pas gdon stong phrag brgyad cu dang / nad bzhi brgya rtsa bzhi rnams dpag tshad bcu gnyis kyi nang tshun chad du bzlog par mdzad pas thabs cig tu bzhugs pa'o// gdul bya rnams kyi bsam pa'i dus mkhyen pas de'i tshe bcom ldan 'das ting nge 'dzin la snyoms par zhugs so// gdan bshams ba nyid la ni pad+ma'i snying po seng ge'i khri zla ba'i dkyil 'khor dang nyi ma'i 'od mnga' brgya cher rol pa nas 'byung ba bzhin du thugs rje chen po'i nam mkha' lding gis 'khor ba'i las dang nyon mongs pa'i chu srin gzung ba dang / stobs bcu'i glang po che dang / mi 'jigs pa bzhi'i seng ge dang / so so yang dag par rig pa bzhi'i shang shang dang / sangs rgyas kyi chos ma 'dres pa'i rma bya dam pas brgyan cing bshams pa nyid la bzhugs nas/ bcom ldan 'das rdo rje skyil mo krung dang mnyam par gzhag pa dang sku lus bsrang ba ni shugs las shes par bya'o// dkyil 'khor gyi 'khor lo bzhi bskyed pa'i phyir gtsug tor rnam par blta ba zhes bya ba'i ting nge 'dzin la snyoms par zhugs so// snyoms par zhugs ma thag tu zhes bya ba ni rjes thogs la'o// bcom ldan 'das kyi mtshan sum cu rtsa gnyis kyi gtso bo dbu'i gtsug tor gyi dbus nas chos kyi dbyings rig cing khams gsum 'khor ba las skyob par byed pa'i gsang sngags 'di gsungs te/ gsang sngags kyi tshig 'di dag ni rjod byed yin pas zhal nas byung ba'o// de'i brjod bya'i don 'gro ba thams cad kyi skyabs su 'gro zhing phyag 'tshal ba'i gnas sangs rgyas dang / chos dang / dge 'dun gsum gtsug tor nas byung ba ni mdor bstan pa'o// de la sangs rgyas dkon mchog gi rgyas bshad ni yang dag par rdzogs pa'i sangs rgyas rnam par gzigs dang / gtsug tor can dang / thams cad skyob dang / 'khor ba 'jig dang / gser thub dang / 'od srungs dang / shAkya thub pa bye ba phrag bdun dang / byang chub sems dpa'i dge 'dun bye ba phrag bdun dang / nyan thos kyi dge 'dun bye ba phrag bdun gyis bskor ba ste/ de la byang chub sems dpa'i dge 'dun ni byams pa la sogs pa bskal pa bzang po'i byang chub sems dpa' stong ngo // nyan thos kyi dge 'dun ni dgra bcom pa dang / rgyun du zhugs pa mthong lam thob pa dang / lan cig phyir 'ong ba ni 'dod pa'i khams kyi nyon mongs ba drug spangs pa'o// phyir mi 'ong ba ni dgu spangs pa'o// yang dag par song ba ni 'bras bu bzhi la gnas pa'o// yang dag par zhugs pa ni 'dod pa'i khams kyi nyon mongs pa bzhi tshun chad spangs pa'i skad cig ma bco lnga thob pa ni rgyun du zhugs pa'i rgyu dang / 'dod pa'i khams kyi nyon mongs pa lnga spangs pa ni lan cig phyir 'ong ba'i rgyu dang / bdun pa dang brgyad pa spangs pa ni phyir mi 'ong ba'i rgyu dang / srid pa'i rtse mo'i chung ngu'i 'bring spangs pa ni dgra bcom pa'i rgyu la zhugs pa'o// bsam gtan bzhi thob pa'i lha'i drang srong sangs rgyas rabs bdun gyi 'khor zhi ba dang rgyas pas phan 'dogs pa dang / dbang dang mngon spyod kyis gnod pa byed pa'i bsam gtan gyi rig sngags kyi dmod pa 'dor ba rnams dang / gzugs med pa'i snyoms par 'jug pa bzhi thob pa'i rig sngags grub pa'i drang srong phrin las rnam bzhis phan 'dogs nus pa rnams dang / 'gog pa'i snyoms par 'jug pa thob pa mngon par shes pa lnga'i rig sngags 'chang grub pa rnams dang / steng gi tshangs pa gzugs khams gnas ris bcu bdun gyi lha dang / dbang po sum cu rtsa gsum gyi lha dang / legs ldan drag po srid pa'i rtse mo'i ting nge 'dzin gyi dka' thub bsgom pa la u mas dka' thub zlog pa'i bdag po rtse gsum 'chang ba'i 'khor dang bcas pa dang / legs ldan lha ma yin gyi g.yul las rgyal ba khyab 'jug sred med kyi bu rgyal chen rigs bzhi dga' rab dbang phyug dang phyag rgya chen po lngas phyag byas pa dang / srid pa'i rtse mo'i ting nge 'dzin thob pa'i legs ldan nag po chen po rgyal po mang pos bkur ba'i grong khyer sum brtsegs 'jig par byed pa'i dur khrod chen po so sa li la sogs pa brgyad du gnas nas phyogs skyong ba brgyad kyi chung ma ma mo'i tshogs kyis phyag byas pas bskor ba'i de bzhin gshegs pa'i dkyil 'khor byung ste/ de dag thams cad ni rje'u rigs bdun du nges te/ rnam par gzigs ni de bzhin gshegs pa'i rigs so// gtsug tor can ni pad+ma'i rigs so// thams cad skyob ni rdo rje'i rigs so// 'khor ba 'jig ni nor bu'i rigs so// gser thub ni dpal gyi glang po che bzhin du dpung gi tshogs 'dul bas na glang po'i rigs so// 'od srungs ni sems can thams cad la byang chub kyi sems bskyed pas gzhon nu'i rigs so// shAkya thub pa ni klu'i rgyal po rgya mtsho dang ma dros pa la sogs pa btul bas klu'i rigs so// de ltar sangs rgyas rabs bdun dang / stong mi mjed kyi 'og min gyi tsan+dan sprul gyi snying po'i zhing khams na nyon mongs pa dang shes bya'i sgrib pa spangs pas dpa' brtan pa'i sde ye shes phun sum tshogs pa mtshon cha'i rgyal po dang / shar phyogs mngon par dga' ba'i mi bskyod pa dang / lho phyogs rdul dang bral ba'i sman gyi bla bai DUR+Ya'i 'od kyi rgyal po dang / nub phyogs bde ba can gyi sA la'i dbang po'i me tog kun du rgyas pa dang / byang phyogs 'brug sgra bsgrags pa'i shAkya thub pa dang / byang shar gyi mtshams kyi ting nge 'dzin dam pa na rin po che'i tog gi rgyal po dang / shar lho'i mtshams kyi byang chub kyi rgyan na kun du bzang po dang / lho nub kyi mtshams kyi rdul dang bral ba na rnam par snang mdzad dang / nub byang gi mtshams kyi dbang du gyur pa na spyan rgyas pa ut+pala'i dri'i tog gi rgyal po byang chub sems dpa' dang / nyan thos kyi dge 'dun dang 'jig rten pa'i 'khor dang bcas pa de rnams la phyag 'tshal nas zhes bya ba ni/ ma 'ongs pa'i gsang sngags kyi sgo'i spyad pa spyod par 'dod pa rnams kyis rang gi spyi gtsug nas 'od zer 'phros pas tshogs ba sogs pa'i lha de rnams spyan drangs la yon chab dang bcas pa'i mchod pa lngas mchod pa dang / sdig pa bshags pa dang / rjes su yi rang ba dang / chos kyi 'khor lo bskor bar bskul ba dang / yongs su mya ngan las mi 'da' bar gsol ba gdab pa dang / lus dbul zhing dge ba'i rtsa ba bsngo'o zhes bya ba'i don yin no// de ltar tshogs bsags pa'i dkyil 'khor bshad nas srung ba'i 'khor lo ston pa ni/ bcom ldan 'das de bzhin gshegs pa'i dbu'i gtsug tor nas byung ba'i gdugs dkar mo can gyi lha khro mo bcu bdun phyung ba ni/ bdud dang bdud kyi rigs kyi lha gzhan gyis mi thub pa bar du gcod pa bcu bdun phyir bzlog pa chen mo 'di zhes bya ba ni/ dbus kyi khro mo gzhan gyis mi thub pas 'byung po'i gdon phyogs skyong bcu'i rigs thams cad tshar gcod par byed do// shar phyogs kyi gtum pa chen mos ni gzhan gyi rig sngags thams cad gcod par byed do// lho'i 'bar ma chen mos ni dus ma yin par 'chi ba brgyad po thams cad bzlog go// nub phyogs kyi dkar mo chen mos ni gsod pa dang bcings pa thams cad las grol bar byed do// byang phyogs kyi sgrol mas ni ngan song du skye ba'i rmi lam ngan pa thams cad bzlog go// byang shar gyi rgyal ba'i rdo rje mas ni gnod sbyin dang / srin po'i gdon thams cad 'jig go// shar lho mtshams kyi pad+ma'i mngon mtshan can gyis ni gdon stong phrag brgyad cu 'jig go// lho nub mtshams kyi gzhan gyis mi thub mas ni rgyu skar nyi shu rtsa brgyad 'dul lo// nub byang mtshams kyi rdo rje mchus ni gza' chen po brgyad 'jig go// phyi rol gyi mtshams kyi zhi ba'i lha mos ni dgra thams cad bzlog go// mtshams gnyis pa'i zhi ba gser phreng mas ni gza' sgra gcan 'dzin ma rungs pa 'jig go// mtshams gsum pa'i dkar phreng chen po 'bar ba mas ni sdang ba gshin rje'i gdon 'jig go// mtshams bzhi'i 'phags ma sgrol mas ni 'chi ltas kyi rmi lam ngan pa thams cad 'jig go// shar sgo'i rdo rje lu gu rgyud kyis ni dug thams cad bzlog go// lho sgo'i rdo rje gzhon nu mas ni mtshon thams cad bzlog go// nub sgo'i lag na rdo rje mas ni me dang chu bzlog go// byang sgo'i rin chen mas ni ngan song gi 'jigs pa thams cad las sgrol ba ste/ khro mo de rnams kyi mtshan dang sku mdog dang phyag mtshan ji lta bu zhe na/ gzhan gyis mi thub drag shul che// zhes bya ba la sogs pa gsungs te/ gzhan gyis mi thub pa ni mtshan no// drag shul chen mo ni sku mdog nag mo rdo rje dang sdigs mdzub mdzad pa'o// shar phyogs kyi gtum pa chen mo ni mtshan no// stobs chen mo ni sku mdog dkar mo 'khor lo dang sdigs mdzub mdzad pa'o// lho phyogs kyi 'bar ba chen mo ni mtshan no// gzi brjid che ba ni sku mdog ser mo rin po che dang sdigs mdzub mdzad pa'o// nub phyogs kyi dkar chen 'bar phreng ma ni mtshan no// gos dkar mo ni sku mdog dmar mo pad+ma dang sdigs mdzub mdzad pa'o// byang phyogs kyi 'phags ma sgrol ma ni mtshan no// khro gnyer can ni sku mdog ljang gu sna tshogs rdo rje dang sdigs mdzub mdzad pa'o// byang shar mtshams kyi rgyal ba rdo rje ma ni mtshan no// phreng zhes grags zhes bya ba ni sku mdog sngon mo dbyig pa dang sdigs mdzub mdzad pa'o// shar lho mtshams kyi pad+ma'i mngon mtshan ni mtshan no// rdo rjes mtshan ni sku mdog ser mo rdo rjes mtshan pa'i lcags kyu dang sdigs mdzub mdzad pa'o// lho nub mtshams kyi gzhan gyis mi thub pa ni mtshan no// phreng ba can ni sku mdog dmar mo rdo rje'i phreng ba dang sdigs mdzub mdzad pa'o// nub byang mtshams kyi rdo rje'i mchu can ni mtshan no// rnam sgeg mo ni sku mdog ljang gu ral gri dang sdigs mdzub mdzad pa'o// mtshams kyi lha mo mchod pa byed pa bzhi ni zhi ba'i lha rnams ni mtshan no// mchod ma ni nye ba'i lha mo sangs rgyas spyan yin pas sku mdog dkar mo rdo rjes mtshan pa'i bdug spos dang sdigs mdzub mdzad pa'o// gnyis pa'i mtshan ni zhi ba ma'o// gser gyi phreng ba can ni sku mdog ser mo gser gyi phreng ba dang sdigs mdzub mdzad pa'o// gsum pa dkar chen 'bar phreng ma ni mtshan no// gos dkar mo ni sku mdog dkar dmar mar me 'bar ba dang sdigs mdzub mdzad pa'o// bzhi pa 'phags ma sgrol ma ni mtshan no// stobs chen mo ni sku mdog ljang gu dri'i dung chos dang sdigs mdzub mdzad pa'o// shar sgor rdo rje lu gu rgyud ni mtshan no// gzhan ni sku mdog sngon mo rdo rje lu gu rgyud dang sdigs mdzub mdzad pa'o// lho sgo'i rdo rje gzhon nu ma ni mtshan no// rig 'dzin ma ni sku mdog ser mo zhags pa dang sdigs mdzub mdzad pa'o// nub sgo'i lag na rdo rje'i rigs ni mtshan no// gser phreng ni sku mdog dmar mo lcags kyu dang sdigs mdzub mdzad pa'o// byang sgo'i rin chen ma ni mtshan no// leb rgan rtsi ni sku mdog dmar ljang dril bu dang sdigs mdzub mdzad pa'o// khro mo bcu bdun po de rnams gang gi rigs yin zhe na/ rnam par snang mdzad rigs zhes gsungs so// gang nas skyes she na/ gtsug tor grags zhes bya ste/ dbu'i gtsug tor las skyes pa'o// khro mo bcu bdun po de rnams kyi phyag rgya'i dkyil 'khor dang / phyis 'byung ba'i gsang sngags kyi tshogs bcu gsum po de dag thams cad kyis rnal 'byor pa bdag cag 'khor dang bcas pa dang / khams gsum gyi sems can thams cad bsrung du gsol zhes 'khor lo'i lha dang sngags la gsol ba 'debs pa'o// de rnams kyi sngags ni oM sarba ta thA ga toSh+NI Sha si tA ta pa tre+e zhes bya ba ni/ de bzhin gshegs pa thams cad kyi gtsug tor nas byung ba'i gdugs dkar mo can zhes bod pa'o// hUM drUM hrIHSh+ToM zhes bya ba ni gtso mo gzhan gyis mi thub ma ni 'byung po'i gdon thams cad tshar gcod par gyis shig pa'o// shar phyogs kyi gtum chen mo'i sngags ni dzam+b+ha na kA rI hUM hrI hUMHSh+ToM zhes bya ba ni/ gzhan gyi rig sngags thams cad chod cig ces pa'o// yi ge hUM gis dgug pa dang / drUM gis gzhug pa dang / hrIHsa 'ching ba dang / Sh+ToM gyis dbang du byed pa'o// de ltar yi ge bzhi'i don ni thams cad la sbyar bar bya'o// lho phyogs kyi 'bar ba chen mo'i sngags ni staM b+ha na kA rI dang / yi ge bzhis dus ma yin par 'chi ba brgyad zlogs shig pa'o// nub phyogs kyi gos dkar mo'i sngags ni mo ha na kA rI dang / yi ge bzhis rgyal po'i chad pa'i gsod pa dang 'ching ba las khrol cig pa'o// byang phyogs kyi sgrol ma'i sngags ni sam+b+hak+Sha Na kA rI dang / yi ge bzhis rmi lam ngan pa thams cad zlogs shig pa'o// byang shar gyi rgyal ba'i rdo rje ma'i sngags ni ban+d+han kA rI dang / yi ge bzhis gnod sbyin dang srin po'i gdon thams cad 'jig par gyis shig pa'o// shar lho'i pad+ma'i mngon mtshan can ma'i sngags ni pa ra bi Sha b+ha k+Sha Na kA rI dang / yi ge bzhis gdon stong phrag brgyad cu rtsa bzhi 'jig par gyis shig pa'o// lho nub kyi gzhan gyis mi thub ma'i sngags ni sarba duSh+TA pra du Sh+TA na staM b+ha na kA rI dang / yi ge bzhis rgyu skar nyi shu rtsa brgyad zhi bar gyis shig pa'o// nub byang gi rdo rje mchu'i sngags ni sarba yak+Sha rA k+Sha saM gra hA NAM bi d+hAM sa na kA rI dang / yi ge bzhis gza' chen po brgyad 'jig par gyis shig pa'o// nye ba'i lha mo bzhi ni zhi ba yin pas sngags snga ma dang 'dra bar dgongs so// shar phyogs kyi sgo'i rdo rje lu gu rgyud kyi sngags ni sarba pa ra bi d+yAM ts+tshe da na kA rI dang / yi ge bzhis dug thams cad zlogs shig pa'o// lho phyogs kyi sgo'i rdo rje gzhon nu ma'i sngags ni tsa tu R+shi ti naM gra ha srA NAM bi d+h+waM sa na kA rI dang / yi ge bzhis mtshon thams cad zlogs shig pa'o// nub phyogs kyi sgo'i lag na rdo rje'i sngags ni aSh+Ta biM sha tI nAM nak+Sha trA NAM pra sa d+ha na kA rI dang / yi ge bzhis me dang chu las zlogs shig pa'o// byang gi sgo'i rin chen ma'i sngags ni aSh+Ta NAM ma hA gra ha NAM bi d+h+waM sa na kA rI dang / yi ge bzhis ngan 'gro'i 'jigs pa thams cad las sgrol cig pa'o// yi ge bzhi po de yang bdud bzhi 'joms pa dang / nyon mongs pa bzhi spong ba dang / sgrib pa bzhi sbyong ba dang / ye shes bzhi dgug gzhug gi phrin las bzhi byed par gsungs so// rak+Sha rak+Sha mAM sarba satwAM sh+tsa zhes bya ba ni bdag dang sems can thams cad srungs shig srungs shig ces gsol ba 'debs par byed pa yin no// da ni phyogs skyong ba bcu 'dul ba'i dkyil 'khor khro mo bcu gcig gi sku'i dkyil 'khor bsgoms te/ sngags bcu gcig bzlas nas bsnyen pa 'bum dang nye ba'i bsnyen pa khri byas nas/ grog mkhar gyi sa'am dur khrod kyi sa la gdon la sogs pa thams cad kyi ling ga byas la de'i snying gar hUM drUM hrIHSh+ToM gyi dbus su gdon la sogs pa'i ming bris la phyi rol nas tad+ya thA/ oM a na le a na le zhes bya ba la sogs pa'i sngags 'khor lo rtsibs brgyad la dgod/ phyag na rdo rje'i 'khrul 'khor gyi sngags lte ba la bkod nas ling ga'i snying gar bcug ste dum bur gtubs nas me la sbyin sreg bya ba'am/ yang na phur bus btab nas mnan par bya'o zhes pa bcom ldan 'das ma de bzhin gshegs pa'i gtsug tor nas byung ba'i gdugs dkar mo can rdo rje gtsug tor phyogs bcu'i gdon phyir zlog ma chen mo zhes bya ba ni mtshan yin no// de'i sku mdog dang phyag mtshan bshad pa ni phyag stong mnga' ba chen mo zhes bya ba ste/ bskal pa bzang po'i sangs rgyas stong gi sprul pa rdo rje brgya dang / 'khor lo brgya dang / rin chen 'bar ba brgya dang / pad+ma 'bar ba brgya dang / sna tshogs rdo rje 'bar ba brgya dang / mda' dang gzhu 'bar ba nyis brgya dang / ral gri dang zhags pa 'bar ba nyis brgya dang / lcags kyu nyis brgya phyag na bsnams pa'o// dbu stong mnga' ba chen mo ni bskal pa bzang po'i sangs rgyas stong gi zhal sgeg po brgya dang / dpa' ba brgya dang / 'jigs su rung ba brgya dang / rgod pa brgya dang / gshib brgya dang / rngam pa brgya dang / snying rje brgya dang / zhi ba brgya dang / ngo mtshar ba brgya dang / drag po mi sdug pa brgya ste stong la spyan gsum gsum mnga' bas spyan bye ba brgya stong mnga' ba zhes bya'o// dbu stong gi steng na sangs rgyas bye ba phrag bdun dang / sangs rgyas dpa' brtan pa'i sde mtshon cha la sogs pa dgus cod pan mdzad pas na mi phyad pa'o// ba spu'i bu ga nas bskal pa chen po'i me'i 'od zer 'phro bas na 'bar ba'i mtshan rtags can no// zhabs stod rdo rje yangs pa chen mos sa gsum gyi dkyil 'khor thams cad du bdag dang sems can thams cad kyi rgyal po'i 'jigs pa nas/ zas su sbyin sreg za ba'i bar de dag thams cad zhabs kyis mnan par mdzad pa'o// de phyir bdag dang sems can thams cad bde legs su gyur cig ces gsol ba gdab bo// de'i shar phyogs kyi 'khor lo'i rtsibs la rnam par bsgyings pa'i rdo rje ma sngon mo rdo rje dang ut+pal bsnams pa'o// lho phyogs kyi rtsibs la gser 'od lta bu'i spyan mnga' ma/ ser mo 'khor lo dang / pad+ma dkar po'i sting na spyan dang ldan pa'o// nub phyogs kyi rtsibs la dkar mo pad+ma'i rdo rje dang pad+ma'i sdong bu bsnams pa'o// byang phyogs kyi rtsibs la rdo rje 'gros ljang gu sna tshogs rdo rje dang ut+pal bsnams pa'o// byang shar mtshams su pad+ma'i spyan dmar mo 'khor lo dang pad+ma bsnams pa'o// shar lho mtshams su zla 'od dkar mo rdo rje dang zla ba tshes pa bsnams pa'o// lho nub mtshams su sangs rgyas dpal dmar mo pad+ma'i rdo rje dang / pad+ma'i steng na snang ba mtha' yas bsnams pa'o// nub byang gi mtshams su sangs rgyas spyan ser mo sna tshogs rdo rje dang ut+pala'i steng na spyan dang ldan pa'o// shar phyogs su steng gi lha mo rdo rje nyi ma 'od ces bya ba dmar mo rdo rje dang nyi ma bsnams pa'o// de bzhin du nub phyogs su 'og gi lha mo zla ba rdo rje 'dzin zhes bya ba dkar mo rdo rje dang zla ba bsnams pa'o// de bcu'i rig pa ni hUM drUM bcu tham pa'o// phyag rgya ni sku mdog dang phyag mtshan can gyi lha'o// gsang sngags kyi tshogs ni 'og nas 'byung ba'i sngags bcu'o// de dag thams cad kyis zhes bya ba ni sku gsung thugs de dag gis so// bdag dang sems can thams cad kun nas bsrung bar mdzad du gsol zhes bya ba ni bden pa bdar nas gsol ba 'debs pa'o// de la gtsug tor phyir bzlog pa chen mo'i sngags ni oM ri Sh-i ga Na zhes bya ba nas hUM drUM zhes bya ba'i bar yi ge nyi shu rtsa gcig pas srung ba la sogs pa'i phrin las bzhi byed do// rnam bsgyings rdo rje ma'i dzam+b+ha nakA rI hUM drUM zhes bya bas 'jigs pa dang / gdon dang za ba po rnams dang / rig sngags 'chang ba dang bzhi la hUM gis rdo rjes gcod pa dang / drUM gis phur bus gdab pa'o// gser 'od lta bu'i staM b+ha na kA rI hUM drUM gis ni 'jigs pa dang / gdon dang / zab po rnams dang / rig sngags 'chang ba bzhi la 'khor los gcod pa dang phur bus gdab pa'o// rdo rje dkar mo'i ma hA bid+yA saM b+ha k+Sha Na kA rI hUM drUM gis ni snga ma bzhin du bzhi la pad+ma'i rdo rjes gcod cing phur bus 'debs pa'o// rdo rje 'gros ma'i pa ra bid+yA sam+b+ha k+Sha Na kA rI hUM drUM zhes bya bas snga ma bzhin du bzhi la sna tshogs rdo rjes gcod cing phur bus 'debs pa'o// pad+ma'i spyan gyis sarba du Sh+TA NAM staM b+ha na kA rI hUM drUM zhes bya bas snga ma bzhin du bzhi la 'khor los gcod cing phur bus 'debs pa'o// zla 'od kyis sarba yak+Sha rak+Sha sAM gra hA NAM bid+d+h+waM sa na kA rI hUM drUM zhes bya bas snga ma bzhin du bzhi la rdo rjes gcod cing phur bus 'debs pa'o// sangs rgyas dpal gyis tsa tu rA shi tI nAM gra ha sa ha sra NAM bid+h+raM sa na kA rI hUM drUM zhes bya bas snga ma bzhin du bzhi la sgrub pa'i pad+ma'i rdo rjes gcod cing phur bus 'debs pa'o// de bzhin spyan gyis aSh+Ta biM sha tI nAM nak+Sha trA NAM pra sa d+ha na kA rI hUM drUM zhes bya bas snga ma bzhin du bzhi la sna tshogs rdo rjes gcod cing phur bus 'debs pa'o// steng gi rdo rje nyi ma'i 'od dang / 'og gi de bzhin zla ba rdo rje 'dzin ma dang gnyis kyi sngags gcig ste/ aSh+Ta NAM ma hA gra ha NaM bi d+h+waM sa na kA rI hUM drUM zhes bya bas rdo rjes gcod cing phur bus 'debs pa'o// de rnams kyi phrin las bstan pa ni bcom ldan 'das ma zhes pa nas rdo rje yangs pa chen mos zhes bya ba'i bar du dkyil 'khor gyi 'khor lo'i lha byed pa po yin par ston to// gnas ni sa gsum gyi dkyil 'khor du bsrung bar bya ba ni bdag dang sems can thams cad do// mi mthun pa'i phyogs gang las bsrung zhe na/ rgyal po'i 'jigs pa nas gcan gzan khro bo'i 'jigs pa'i bar du rak+Sha rak+Sha mAM zhes pas bdag la srungs shig srungs shig ces pa'o// yang gnyis pa gang las bsrung zhe na/ pho nya king ka ra'i gdon las te/ lha'i gdon nas tsher ma 'don pa'i gdon gyi bar las rak+Sha rak+Sha mAM zhes pas bdag bde legs su gyur cig ces pa'o// de rnams ci zhig za snyam pa la/ lha mdangs za ba dang // klu mang la za ba dang / lha ma yin khrag 'thung ba dang / gnod sbyin zhag za ba dang / srin po sha za ba dang / yi dags tshil za ba dang / sha za rkang za ba dang / 'byung po btsas pa za ba dang / grul bum srog 'phrog pa dang / srul po skyugs pa za ba dang / lus srul po mchil ma za ba dang / skem byed gcin 'thung ba dang / brjed byed stor khung nas 'bab pa 'thung ba dang / smyo byed lhag ma za ba dang / grib gnon snabs za ba dang / gnon po ngar snabs za ba dang / mkha' 'gro ma mi gtsang ba za ba dang / nam gru gtor ma za ba dang / gshin rje phreng ba za ba dang / bya'i gdon dri za ba dang / ma mo dga' bar byed pa me tog za ba dang / kun du phreng ba 'bras dang lo tog za ba dang / tsher ma 'don pas zas su sbyin sreg za ba ste/ gdon de dag thams cad kyi 'jigs pa dang / rig sngags rnams ling ga la mtshon gyis gcod do// ling ga la phur bus btab nas mnan par bya'o// de bzhin du gdon pho nya de dag gtong bar byed pa dang po mu stegs kyi kun du rgyu dang / gnyis pa mkha' 'gro ma rnams dang / gsum pa tshangs pa dang / bzhi pa dbang phyug chen po dang / lnga pa khyab 'jug sred med kyi bu dang / drug pa nam mkha' lding dang / bdun pa nag po chen po dang / brgyad pa gshin rje'i chung ma ma mo'i tshogs dang // dgu pa mu stegs kyi brtul zhugs mi'i thod pa can dang / bcu pa rgyal bar byed pa la sogs pa ming po gsum dang / bcu gcig pa sring mo bzhi dang / bcu gnyis pa b+h+r-ing gi ri ti dang / dga' byed dbang phyug dang / tshogs kyi bdag po spun gsum dang / bcu gsum pa dge sbyong gcer bu dang / bcu bzhi pa dge sbyong mgo reg dang / bco lnga pa dgra bcom pa dang / bcu drug pa rgyun du zhugs pa dang / lan cig phyir 'ong ba dang / phyir mi 'ong ba ste/ 'dod chags dang bral ba dang / bcu bdun pa rgyal tshab tu dbang bskur ba 'jig rten dbang phyug chen po 'khor dang bcas pa dang / bco brgyad pa lag na rdo rje 'khor dang bcas pa thams cad dang / bcu dgu pa pho nya phyogs skyong ba bcu dang / pho nya mo de rnams kyi chung ma bcu dang / bran mos 'og gi phag dang / gshin rje dang / log 'dren dang / klu bzhi dang / de'i chung ma bzhi bran mos byas pa dang / nyi shub drang srong gi tshogs dang / nyer gcig pa lha'i tshogs dang / nyer gnyis pa mi 'phrod pa za ba'i tshogs kyi ling ga dum bur bcad nas sbyin sreg bya ba dang / phur bus btab nas mnan pa bya ba ni snga ma bzhin du shes par bya'o// de ltar tshogs bsags pa'i dkyil 'khor dang / bsrung bas phyir bzlog pa'i dkyil 'khor dang / gdug pa thams cad tshar gcod pa'i dkyil 'khor gsum bshad nas/ da ni gtsug tor gdugs dkar mo can bdag nyid bsgom pa'i dkyil 'khor bshad par bya ste/ dang po stong pa'i byang chub dang / gnyis pa zla ba'i dkyil 'khor dang / gsum pa yig 'bru dang / bzhi pa rdo rje dkar mo rtse dgu pa dang / lnga pa sku yongs su rdzogs pa dang / drug pa lus la lha yongs su dgod pa ste cho ga de rnams kyis rang nyid lhar bskyed la dpag tshad bcu gnyis kyi nang tshun chad du nad bzhi brgya rtsa bzhi dang / gdon gyi rigs stong phrag brgyad cu tshar gcod par bya ba'i phyir bdag nyid gtsug tor dkar mo zhal lnga pa phyag brgyad par bsgoms te/ zhal bzhi dkar po steng ma sngon po'o// phyag dang po na rdo rje 'bar ba/ gnyis pa na ral gri// gsum pa na gtun shing // bzhi pa na 'khor lo// g.yon gyi dang po na lcags kyu/ gnyis pa na dgra sta/ gsum pa na mdung // bzhi pa na zhags pa bsnams pa/ nyi ma'i 'od mnga' ma/ me dpung 'bar ba'i dbus na bzhugs pa/ de dang tha mi dad kyi ye shes sems dpa' dang gcig tu gyur pa bsams la/ bcom ldan 'das ma zhes bya ba nas bdag la bsrung du gsol bsrung du gsol zhes bya ba'i bar gyis phyag 'tshal zhing gsol ba btab nas snying po bzla bar bya ste/ oM a si ta a na lArka pra b+hA s+phu ta te zhes bya ba'i yi ge'i don ni mi thub pa nyi ma'i me'i 'od zer 'phro ba'o// bi ka si ta tA pa tri ni gtsug tor gdugs dkar mo yangs pa'o// oM dz+wa la dz+wa la ni g.yas pa'i rdo rje 'bar ba'o// kha da kha da ni ral gris gcod cing za ba'o// ha na ha na ni gtun shing gis bsnun pa'o// d+ha ra d+ha ra ni 'khor lo 'chang pa'o// bi d+ha ra bi d+ha ra ni lcags kyus 'dzin pa'o// ts+tshin da ts+tshin da ni dgra stas gcod pa'o// b+hin+da b+hin da ni mdung gis 'bigs pa'o// b+ha n+d+ha b+ha n+d+ha ni zhags pas 'ching ba'o// hUM hUM ni thabs dang shes rab bo// phaT phaT ni gdug pa 'dul ba'o// swA hA ni zhi ba'o// de ni snying po'o// he he phaT ces pas mgo bo la rnam bsgyings rdo rje ma snga ma bzhin du bsam mo// ho ho phaT ces pas lkog mar gser 'od lta bu'i spyan mda' ma bsam mo// a mo g+hA ya phaT ces bya ba snying gar rdo rje 'gros bsam mo// a pra ti ha ta ya phaT ces pas lte bar dkar mo bsam mo// ba ra dA ya phaT ces pas dpung pa g.yas pa la pad+ma'i spyan bsam mo// ba ra pra dA ya phaT ces pas dpung pa g.yon pa la zla 'od bsam mo// a su ra bi drA pa Na ka rA ya phaT ces pas brla g.yas pa la sangs rgyas dpal bsam mo// ba ra bi drA pa Na ka rA ya phaT ces pas brla g.yon pa la de bzhin spyan bsam mo// mig g.yas pa la rdo rje nyi ma'i 'od bsam mo// mig g.yon pa la de bzhin du zla ba rdo rje 'dzin bsam mo// de ltar bskyed nas shar phyogs su in+d+ra ye phaT ces pas brgya byin dang / shar lhor ag+na ye phaT ces pas me lha dang / lhor ya ma ye phaT ces pas gshin rje dang / lho nub tu naiR+RaM ta ye phaT ces pas bden bral dang / nub tu ba ru Na ye phaT ces pas chu lha dang / nub byang du mA ru ti ye phaT ces pas rlung lha dang / byang du sau ma ye phaT ces pas gnod sbyin dang / byang shar du I shwa na ye phaT ces pas dbang ldan dang / shar sgor kA la daN+Di ye phaT ces pas dbyug pa nag mo dang / lho sgor kA la rA tri ye phaT ces pas dus mtshan nag mo dang / nub sgor ya ma daN+Di ye phaT ces pas gshin rje dbyig pa ma dang / byang sgor ya ma rA trI ye phaT ces pas gshin rje dus mtshan ma dang / dur khrod brgyad kyi gnas su ka pA lI ye phaT ces pas zhing skyong rnams dang / dur khrod rnams su a d+hi muk+ti sh+ma shA na ba si nI ye phaT ces pas ma mo brgyad dgod do// oM Sh+ToM ban+d+ha ban+d+ha rak+Sha rak+Sha mAM swA hA zhes bya bas ni lha'i gdon la sogs pa nas tsher ma 'don pa'i gdon gyi bar du zhags pas chings la bdag la srungs shig pa'o// de nas gtor ma byin la sngags kyi phrin las bcol ba ni sarba de bI b+h+yaH phaT ni lha mo rnams la'o// nA ga ni klu'o// yak+Sha gnod sbyin no// rak+Sha sA ni srin po'o// b+hU ta ni 'byung po'o// pre ta ni yi dags so// pi shA tsi ni sha za'o// kum+b+haN+Da ni grul bum mo// pU ta na ni srul po'o// ka Ta pU ta na ni lus srul po'o// skan+d+he ni skem byed do// un+mA da ni smyo byed do// ts+tshe yA+e ni grib gnon no// a pa smA ra ni brjed byed do// o sta ra kA ni gnon po'o// DA ki ni mkha' 'gro ma'o// re ba ti ni nam gru'i gdon no// ya ma ke ni gshin rje'i gdon no// sha ku na ni bya'i gdon no// mA tri ga Na ni ma mo dga' bar byed pa'i gdon no// kau ma rI kun du 'gro ba'i gdon no// a ba lam+ba ga ni re lde'i gdon no// ka Ta Da ni kun du 'gro ba'i gdon no// kaN+Di ni tsher ma 'don pa'i gdon no// gan+d+ha rba ni dri za'i gdon no// a su ra ni lha ma yin gyi gdon no// ki Na ra ni mi'am ci'i gdon no// ga ru Da ni nam mkha' lding ngo // ma ho ra ga ni lto 'phye chen po'o// dur lang gi ni bsgom nyes so// duHprek+Shi ti ni blta nyes so// dz+wA ra ni rims so// b+ha ye ni 'jigs pa'o// u pa dra ba ni nye bar 'tshe ba'o// u pas rga ni nye bar gnod pa'o// shra ma Na ni dge sbyong mgo reg go// tiR+thi ka ni dge sbyong gcer bu'o// pA ta ka ni rgyal mtshan 'chang ba'o// bid+yA d+ha re ni rig pa 'dzin pa'o// dza ya kar ni rgyal bar byed pa'o// ma d+hu ka ra ni sbrang rtsir byed pa'o// sarba ar+tha sA d+hA ka ni don kun grub pa ste ming po gsum mo// tsa tur b+h+yo b+ha gi na ni sring mo bzhi'o// badzra ku mA ra badzra ku lan+d+ha ra ni rdo rje gzhon nu ma rdo rje rig 'dzin no// ma hA pra t+yAM gi ra ni gshed byed do// badzra shrIM kha la ya pra t+yAM gi ra rA dza ni rdo rje lcags sgrog gshed byed kyi rgyal ba'o// ma hA kA lA ya mA tri ga Na na maHkr-i ta ya ni nag po chen po ma mo'i tshogs kyis phyag byas pa'o// brat+mA Ni ni tshangs ma'o// briSh+Na bi ni khyab 'jug ma'o// ma he shwa ri ni dbang phyug chen mo'o// ru dri ni drag mo'o// ma hA kA li ni nag mo chen mo'o// tsa muN+Di ni gshin rje'i chung ma'o// ku mA ri ni gzhon nu ma'o// bArA hI ni phag mo'o// de rnams la gtor ma byin la sngags de rnams kyis bsngos te smon lam gdab par bya'o// sems can gang su dag bdag la gdug pa dang gdug pa'i sems dang ldan pa zhes bya ba nas ston brgya mthong bar gyur cig ces bya ba'i bar du smon lam gdab par bya'o// gnod sbyin dang gdon gang su dag zas su mdangs za ba dang zhes bya ba nas zas su gtor khung nas 'bab pa 'thung ba rnams dang zhes bya ba'i bar ni sngar bshad zin pa'i cho 'brang brjod pas 'tshang brus nas gtor ma len pa'o// sdig pa'i sems dang ldan zhes bya ba nas ston brgya mthong bar gyur cig ces bya ba'i bar du gdon de rnams las bdag la bsrung bar mdzad du gsol zhes phrin las bcol ba'o// gdon las bsrung ba bstan nas/ nad las bsrung ba'i phrin las bcol ba ni rims nyin gcig pa zhes bya ba nas nying lag na ba bsal du gsol zhes bya ba'i bar gyis nad med pa'i phrin las bcol ba'o// gdugs dkar mo can zhes bya ba nas chu srin la sogs pa'i srog chags rnams bsal du gsol zhes bya ba'i bar gyis 'byung po dang ro langs dang mkha' 'gro ma dang gnod sbyin dang srin pos byas pa'i nad dang srog chags kyi glo bur gyi gnod pa rnams bsal du gsol zhes bya bas phrin las gsum bcol ba'o// de dag thams cad kyi ling ga byas la snying gar ming yig bcug nas rig sngags dang gzi brjid bcing ba'i mnan pa bya ba dang / dgra bo gzhan thams cad kyi rig sngags bcing ba'i mnan pa bya ba dang / dpag tshad bcu gnyis kyi nang tshun chad du mtshams bcing ba dang phur bus gdab par bya'o// snying po'i dkyil 'khor gyi cho ga ste bzhi pa'o// // de nas nye ba'i snying po bshad pa ni/ tad+ya thA zhes pa nas bi nA ya kaM hUM hUM phaT phaT swA hA zhes pa'i bar gyis nye ba'i snying po'o// sus zhes bya ba ni khyim pa'am rab tu byung ba'am khye'u'am bu mo gang la la zhes bya ba'i don no// de bzhin gshegs pa thams cad kyi gtsug tor nas byung ba gdugs dkar mo can gzhan gyis mi thub pa zhes bya bas ni ras la bri ba'i cho ga bstan te/ phyir bzlog pa'i rig sngags kyi rgyal mo 'di zhes bya ba ni sngags kyi don/ gzhan gyis mi thub drag shul che// zhes bya ba ni 'khor lo'i lte ba la sku mdog nag mo rdo rje dang sdigs mdzub mdzad pa'o// de'i shar gyi rtsibs la/ gtum pa chen mo stobs chen mo// zhes bya ba sku mdog dkar mo 'khor lo dang sdigs mdzub mdzad pa'o// lho'i rtsibs la/ 'bar ba chen mo gzi brjid che// zhes bya ba sku mdog ser mo rin po che rdo rjes mtshan pa dang sdigs mdzub mdzad pa'o// nub kyi 'khor lo'i rtsibs la/ dkar chen 'bar phreng gos dkar mo// zhes bya ba sku mdog dmar mo rdo rje pad+ma dang sdigs mdzub mdzad pa'o// byang gi rtsibs la/ 'phags ma sgrol ma khro gnyer can// zhes bya ba sku mdog ljang gu sna tshogs rdo rje dang sdigs mdzub mdzad pa'o// byang shar gyi rtsibs la/ rgyal ba'i rdo rje phreng zhes grags// zhes bya ba sku mdog sngon mo dbyig pa dang sdigs mdzu ma mdzad pa'o// shar lho'i rtsibs la pad+ma'i mngon mtshan zhes bya ba sku mdog ser mo lcags kyu dang sdigs mdzub mdzad pa'o// lho nub kyi rtsibs la/ gzhan gyis mi thub phreng ba can// zhes bya ba sku mdog dmar mo rdo rje phreng ba dang sdigs mdzub mdzad pa'o// nub byang gi rtsibs la/ rdo rje'i mchu can rnam sgeg mo// zhes bya ba sku mdog ljang gu ral gri dang sdigs mdzub mdzad pa'o// de rnams kyi sngags ni de bi badzra d+hA ri ban+d+ha ban+d+ha ni badzra pA Ni phaT oM hUM drUM hrIHSh+ToM phaT swA hA zhes pa ste/ lha mo rdo rje 'chang ma zhes pa mtshan gnyis pa yin no// shar du oM a na le a na le zhes pa mtshan gnyis pa me 'bar ma'o// lho phyogs su kha sa me kha sa me zhes pa mtshan gnyis pa mkha' spyod ma'o// nub tu b+hai ra b+hai ra zhes pa ming ni 'jigs ma'o// byang du sau me sau me zhes pa ming ni zla ba ma'o// byang shar du shAn+te shAn+te zhes pa ming ni zhi ba ma'o// shar lhor daN+De daN+De zhes pa ming ni dbyig pa ma'o// lho nub tu bi sha de bi sha de zhes pa ming ni 'joms pa ma'o// nub byang du bI re bI re zhes pa ming ni dpa' mo'o// yang na de rnams kyi dbus su bcom ldan 'das phyag na rdo rje rdo rje dang zhags pa bsnams pa bgegs kyi rgyal po log 'dren mnan pa bris la snying po ni oM badzra pA Ni ban+d+ha ban+d+ha badzra pA she na mA ma sarba duSh+TAn big+h+naM bi nA ya kAM hUM hUM phaT phaT swA hA zhes bya ba nye ba'i snying po'o// lha'i 'khor lo 'di gro ga'am ras sam shing shun la bris te lus sam mgul du btags nas klog cing zlos par byed na de la ji srid 'tsho'i bar du dug gis mi tshugs zhes bya ba nas log 'dren thams cad kyang dga' bar 'gyur ro zhes bya ba'i bar ni phan yon no// de ltar nye ba'i snying po'i lha'i 'khor lo'i bsnyen pa dang dkyil 'khor byed pa la rdo rje'i rigs bye ba khrag khrig brgya stong phrag brgyad cu rtsa bzhi rnams dang / grub pa'i lha mo snga ma rnams kyis kyang las dang po pa'i rnal 'byor pa de la rtag tu mthun par nang gi nad bzhi brgya rtsa bzhi las bsrung ba dang / phyi rol gyi bgegs stong phrag brgyad cu rtsa bzhi las skyob pa dang / gnyis ka las sbed par byed pa dang / de rnams kyi yid du 'ong ba dang dga' bar byed par yang 'gyur ro// bsnyen pa dang dkyil 'khor la mtshan ma thob pa ni bskal pa chen po stong phrag brgyad cu rtsa bzhir skye ba dran par 'gyur ro zhes pa nas/ mi dbul por mi 'gyur ro zhes pa'i bar ni phan yon yin no// bsnyen pa dang dkyil 'khor gyi mtshan ma thob pa'i rnal 'byor pa la sangs rgyas bcom ldan 'das grangs med dpag tu med pa zhes bya ba nas dgyes par yang 'gyur ro zhes bya ba'i bar ni phan yon yin no// bsnyen pa dang dkyil 'khor la stong pa nyid bsgom pa'i rnal 'byor pa de bzhin gshegs pa thams cad kyi gtsug tor nas byung ba zhes bya ba nas sngon gyi las kyi sgrib pa ma lus par byang bar 'gyur ro zhes bya ba'i bar du phan yon bstan to// gzhan yang gtsug tor gdugs dkar mo 'di yi ger 'bri ba dang mchod pa dang sbyin pa dang nyan pa dang klog pa dang len pa dang 'chang ba dang kha ton byed pa dang de sems pa dang bsgom pa'i rigs kyi bu'am/ rigs kyi bu mo bu 'dod pa gang la la zhes bya ba nas bde ba can du skye bar 'gyur ro zhes bya ba'i bar ni phan yon yin no// rig sngags kyi rgyal mo 'di bris nas rgyal mtshan gyi rtse mo la btags te sta gon gyi rim gro cher byas te mchod pa chen po byas la spyan phye nas/ grong ngam grong rdal la sogs par btsugs na mi nad dang / phyugs nad dang / yams kyi nad dang zhes bya ba nas 'brug gi sgra sgrogs par 'gyur ro zhes bya ba'i bar du phan yon yin no// nye bar 'tshe ba dus ma yin par 'chi ba brgyad dang / 'jigs pa brgyad dang / sdug bsngal brgyad byung ba de'i tshe sngar bstan pa'i tshogs bsags pa'i sangs rgyas kyi rnal 'byor byas nas lan gsum bzlas na de thams cad nye bar zhi bar 'gyur ro// nye ba'i snying po'i 'khor lo ras la bris nas sngags lan gsum bzlas na yang nye bar zhi bar 'gyur ro// gzhung gi don bshad zin to// rjes su yi rang zhing bstod pa ni sangs rgyas dang byang chub sems dpa' la sogs pa 'jig rten las 'das pa'i 'khor rnams dang / lha dang / mi dang / lha ma yin dang / dri zar bcas pa'i 'jig rten pa'i 'khor gyis rjes su yi rang zhing bstod pa'o// gtsug tor gdugs dkar mchog grub gzungs// sangs rgyas kyis ni gsungs pa la// lag na rdo rjes rab bsdus pa// brgyud pa'i rim pa bla mas bshad// thos nas gdams ngag bris pa las// bdag gis dge ba ci bsags pa// de yis sems can thams cad ni// rnam snang mdzad chen grags chen shog // 'phags ma de bzhin gshegs pa'i gtsug tor nas byung ba gdugs dkar mo can gzhan gyis mi thub pa phyir bzlog pa chen mo zhes bya ba'i 'grel pa slob dpon shU raM ga warma badzras mdzad pa rdzogs so// // zangs dkar 'phags pa shes rab kyis bsgyur// 