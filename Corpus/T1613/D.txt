@#// mgon po spyan ras gzigs la phyag 'tshal lo// skye dgu kun gyis mchod pa'i gzhi// lus yin grol ba'ang de bzhin no// de bas 'ching dang grol 'dod pas// mgon po'i man ngag 'dir bsgom bya// rta bdun bskal pa'i me 'od can// lte bar hUM las yongs gyur pa'i// ye shes rdo rje 'bar ba ni// tshangs pa'i 'jig rten la reg bsam// hUM brjod rdo rje spel bar bya// lhag pa'i me lce cher 'bar bas// gdug pa thams cad rnam par bsreg // mtha' dag bar chod ma lus bsrung // oM badzra rak+Sha ra k+Sha hUM hUM/ sngags 'di brgya rtsa brgyad bzlas nas// gsum pa rnam gsum rim pa bzhin// rdo rje me ri rlung dmar rnams// rgyud 'brel bar ma chad bsgom bya// de nas de dbus lte bar ni// thugs rje che khros bzhad pa'i sku// rdo rje'i khyung gshog mthing ga can// rdo rje dril 'dzin lhas mtshan bsgom// ser sprin ltar gnag khro bo'i zhal// rab tu bgrad cing mche ba gtsigs// brkyang bskum zhabs gnyis stang stabs tshul// dbu skra smin ma smar ser 'khyil// khro bo'i rgyal po bzhad pa 'di// spyan ras gzigs dbang thugs rje yi// khros pas gdug pa kun 'dul ba// 'bar ba'i phyag rgya gnyis pa yin// de nas bsrung ba 'di yi rjes// rnam par gzhig pa'i rim pa yis// stong par rnam par bsgoms nas ni// skad cig tsam gyis rgyal gzungs bsgom// rdo rje skyil krung bcas skyed sku// rdo rje mdud pa bsdams pa dang // rdo rje thos sor zhes pas bsdam// de bzhin rdo rje'i 'khor lo bskor// spyi bo mgrin pa snying ga lte// bde chen longs spyod chos sprul gyi// 'khor lo mdzes pa dkar dmar sngo// kha dog sna tshogs go rims bzhin// sum cu gnyis dang bcu drug dang // bzhi dang drug cu bzhi pa'i rtsibs// kha sbyar kun nas sbug sbug po// rtsa mchog srog shing dang bcas bsam// g.yas g.yon la la ra sa nA// 'khor lo rnams kyi lte bar khyud// gzhan du ngos gnyis 'khyog 'khyog po// 'dir rgyud ye shes rlung gis gzhug // lcags kyu zhes pa'i rlung bzung la// 'og rlung steng rlung 'then par gyis// gnam lcags zhes pa'i rlung nyid kyang // bzung la steng yang 'og tu mnan// gnyis 'dus lte ba'i dkyil 'khor la// dbang du bya ba'i rlung sbyangs la// goms pas rab tu 'dris par bya// lhag par bsnyen pa shin tu gces// gang tshe drod stobs kha dog shugs// thob nas rtsa mchog rdo rje rtse// nor bu lcags kyu'i rlung gis drangs// hUM gsum brjod pas lte ba'i dbus// a gsum brjod pas mgrin pa dang // de bzhin ha gsum gyis spyi bor// rim pa bzhin du drang bar bya// rdo rje'i mdud rtse gyen phyogs la// gnas bzhin mdud pa bzhi btab nas// dbu yi gtsug tor cod pan gyi// thig le ro myang bsam gtan bya// nam mkha' yid kyis lha yi dbang // snyoms par 'jug pa'i bdud rtsi yi// rgyun gyis shin tu dri med pa// bde chen zung 'jug dag pa yi// thig le lhung bas 'khor lo dgrol// ji ltar sngar ni bcings pa'i rim// de bzhin byang chub sems gang bas// mdud pa ma lus rnam par bshig // tshul 'dis lus kun bde ba yis// mngon par gang bar gyur pa na// gsal dang mi rtog zhes pa gang // rdo rje 'dzin pas gsal ba'i skur// gang bshad gdon mi za bar rnyed// de dang de ni ro mnyam du// 'jug pa'i blo la mi ltos par// yid kyi byed pa gcig gis so// e ma rnal 'byor rgyal po che// 'khor dang mya ngan 'das pa'i ro// gang gis skad cig gcig nyid la// mngon du 'gyur ba zab mo'i thabs// lus kyi 'khor lo bcing ba dang / dgrol ba'i man ngag rdzogs so// 