@##// rgya gar skad du/ ga Na tsakra bi d+hi tsin+ta ma Ni nA ma/ bod skad du/ tshogs kyi 'khor lo'i cho ga yid bzhin nor bu zhes bya ba/ 'phags ma sgrol ma la phyag 'tshal lo// mchog dang thun mong kun gyi gzhi// lam dang dngos grub mthar phyin pa// rgyud las gsungs pa'i cho ga bzhin// de 'dir bsdus te brjod par bya// dam tshig nyams pa'i skyon sel cing // mi mthun phyogs rnams 'joms byed pa// 'dod pa'i don kun sgrub pa nyid// lhag pa'i lha yang tshim par 'gyur// phyag rgya chen po'i dngos grub ni// myur du lung bstan thob par byed// tshogs kyi 'khor lo'i cho ga yi// rim 'dis 'dod pa'i 'bras bu 'byin// ji ltar yang dag sbyor ba las// rab tu bshad kyis lha mo nyon// 'dod pa'i don kun grub byed cing // dge ba'i tshogs la 'dud pa gang // zos pas dngos grub 'gyur ba nyid// de bzhin rdo rje phreng ba las// de nas gzhan yang bshad kyis nyon// tshogs kyi 'khor lo'i rim pa 'di// gang zhig mchod pa bzhin du spyad// rang gzhan dngos grub nye ba nyid// 'dir ni mgron dang dus dang ni// gnas dang rdzas dang bya ba'o// mchog tu gyur pa'i cho ga 'dis// gang zhig dngos grub mngon du 'gyur// de la tshogs kyi 'khor lo'i sgra// don ni dgos pa'i sgo nas te// mgron gyi rang bzhin bshad par bya// dpal ldan rdo rje phreng ba las// rnal 'byor chen po'i ting nge 'dzin// mnyam zhing gcig tu gyur byas nas// brda dang phyag rgya'i sbyor ba shes// dam tshig ldan pa 'jug pa'o// de la mang du 'dus pa'i tshogs// 'khor lo lha yi rim pa nyid// thun mong dus su bshad pa nyid// khyad par 'di yis shes par bya// thams cad du ni dam tshig gcig // rtog pa thams cad yongs su spangs// bla ma la gus ting 'dzin gnas// sbyin sogs yon tan rgyan spras pa'i// thabs 'dis tshogs kyi 'khor lo la// bgegs med par ni rab tu 'jug // gzhan du skyon dang bcas par 'gyur// thabs dang shes rab phan tshun du// yid 'phrog bya dang bya min mkhas// lo ni nyi shu lnga lon las// lhag pa yongs su spang bar bya// yongs shes thabs ni thams cad la// shes rab gcig gis bya ba min// 'dir ni sgrub pa gcig pa yi// bla mas slob ma rjes su gzung // ji skad sdom pa 'byung ba las// gang zhig dkyil 'khor dge bar 'gyur// slob dpon sngon du phyogs byas nas// slob dpon yon tan ma bsdams na// 'jig rten pa yis dpyas par 'gyur// slob dpon med par gyur pa na// gzhan yang bla ma mtshan nyid ldan// 'khor lo'i dbang phyug byas pa nyid// gus pa gcig pa'i tshul gyis spyad// de yang rdo rje phreng ba las// zhi la sogs pa'i phrin las dang // sngags kyi sbyor ba'i cho ga shes// bya ba nyi shu'i dbye bas ni// bla ma'i cho ga bya ba nyid// sbyin dang tshul khrims bzod pa dang // brtson 'grus bsam gtan pha rol 'gro// nyin mtshan rtag par dge la spro// shes rab rno zhing bzo gnas mkhas// gnyis med yon tan gyis lci ba// 'di ni dpal ldan bla ma'o// nang du gsang ba 'dus la sogs// phyi ru nyan thos spyod pa can// man ngag rim pa'i khyad par gyis// ji ltar rigs pa'i spyod pa la// slob ma rjes 'dzin ston pa dngos// de bzhin dkyil 'khor la sogs dang // mdo dang las kyi tshogs rnams dang // don dam pa yi bya ba mkhas// snang ba gsum la sogs pa la// rang gis goms 'gyur gzhan la ston// rnal 'byor rim pa'i slob dpon te// yid 'phrog sdud pa slob dpon no// de nyid bcu ni yongs su shes// dkyil 'khor 'dri ba'i las la mkhas// slob ma rjes 'dzin nus pa dang // gsang ba'i dbang gi mthar son pa// shes rab snying rje mtshungs par ldan// rgyud kyi rim pa'i sbyor ba mkhas// zab mo'i spyod pa rab ldan pa// 'di ni rdo rje sems dpa' dngos// ji skad phyag na rdo rje yis// 'khor lo sdom la 'brel pa las// thun mong bsod nams bsag pa'i rgyu// ye shes dngos grub sgrub pa'i thabs// dge bsnyen pha ma la sogs pa// slob dpon dag la rab tu phyogs// gsang sngags theg pa'i cho ga 'dir// slob dpon rnam pa gsum yin la// khyim pa dge tshul dge slong ste// tha ma 'bring dang mchog yin no// sbyin bdag blo gros mi 'phel phyir// thun mong spang bya'i slob dpon ni// snying rje med cing khro ba dang // khengs shing chags la mi brtan pa// bslab pas ma bsdams 'dod pa che// rang la bstod pa mi bya'o// khyad par khyim pa'i slob dpon ni// bud med bcas shing dkor zas dang // zhing las g.yog dang tshong pa dang // rmongs pa rnyed phyir chos smra ba// 'di ni tshogs kyi slob dpon min// 'dir ni tshul khrims yon tan ldan// rnal 'byor dkyil 'khor la sogs pa'i// yon bdag zil gnon bkur ba'i gnas// 'di nyid 'khor lo'i dbang phyug 'gyur// 'dis ni dkyil 'khor gtso bo dag // ma byas yon bdag bsod nams nyams// dkyil 'khor 'khor lo 'di nyid du// dam tshig sdom pa ma gcig na// 'khor lo'i dbang phyug de yis ni// rnal 'byor bsdu bar mi bya'o// gzhan gyi rgyud kyi bslab byar mngon// gnas khang gzhan du mchod par bya'o// 'di nyid lung dang bcas pa'i phyir// bya ba don dang bcas par 'gyur// kha cig rnal 'byor rnal 'byor ma// sgom rim gzhan du gyur pa na// rnal 'byor lhag pa'i lha la mchod// de yi rjes su rim pa 'dis// skad cig byed pa'i rnal 'byor gyis// bsgrub bya de yi lha mchod pa// 'di nyid yang dag mtshan nyid yin// tha dad so so'i rgyud dag gis// bslab pas grol bar 'dod pa la// brda yi rim pa so so yi// phan tshun dam tshig sbyor mi shes// 'khor lo'i cho ga nyams pa nyid// de rnams mgron gyi rnam gzhag go / de nas lha yi nga rgyal gyis// gong du gsungs pa'i rnal 'byor la// maN+Dal sngon du 'gro ba yis// sngags kyis mchod la gsol ba gdab// rnal 'byor kun spyod la sogs pa'i// 'khor lo sdom pa'i rgyud kyis ni// nag po'i phyogs dang dkar phyogs kyi// bcu pa la ni de rab mchod// yi dwags zla phyed bcu bzhi dang // de bzhin du ni brgyad pa la// dpal ldan dgyes mdzad rdo rje mchod// dus kyi 'khor lo gnyis la// gsang ba 'dus pa zla re bzhin// lnga brgyad bcu dang bcu bzhi dang // de bzhin bco lnga nag phyogs la'ang // lnga ste dus ni bcu ru 'gyur// de dag dus kyi khyad par ro// 'dir ni rtag tu phun tshogs sam// ji ltar 'dod cing ji ltar nus// grub par nus na nyin re'am// lo zla kun du bya ba'o// gnas ni dben par gsang ba yi// 'khor lo rab tu bskor bar bya// phyag rgya chen po thig le las// thams cad 'jigs pa spangs pa yi// skye bos dben zhing yid 'phrog pa// grong ngam ldum ra nags tshal dang // dur khrod ri yi phug tu'o// dang po yid 'jug byi dor bya// dkyil 'khor rnam par me tog dgram// rdo rje phreng ba'i rgyud las ni// me tog sna tshogs bkram pa yi// gzhal yas khang gis rnam par spras// de dag gnas kyi rnam bzhag go// gang zhig dam tshig med par ni// bu la sogs pa'ang mi gzhug go// ji skad sdom pa 'byung ba las// yongs su grub pa'i gnas dag dang // gdan la 'jug par bya ba ni// rgan dang gzhon pa'i dbye bas der// slob dpon rjes su 'jug par bya// snod dang mi ldan nga rgyal che// bla ma'i skyon rtog shes rgyud rtsub// gong ma'i dbang gis ma smin pa// rang gi bu dang chung ma dang // de bzhin bran dang bran mor bcas// dngos grub 'dod phyir sgrub pa pos// dam tshig 'di dag gzhug mi bya// de ltar 'di dag gzhug pa na// rmongs dang dngos grub ring bar 'gyur// dam tshig bral gyur sdug bsngal zhing // de bzhin lus ngag yid kyis myong // gnas nas 'thon dang phun tshogs nyams// sna tshogs sdug bsngal myong ba nyid// sgrub pos 'di bzhin mchod pa'i yul// pha rol rnal 'byor dngos grub nyams// dam tshig med pa'i 'khor lo ni// nam yang bskor bar mi bya'o// mched yul rnam par bzhag pa ni// tshul dang mthun pa'i gnas dag tu// snyan gsan phab pa'i rnal 'byor pa// slob dpon rjes su 'jug par bya'o// phyi ru rnal 'byor khrus byas nas// sgo dag skyong ba'i slob dpon la// tshigs bcad 'di yis 'jug par bya// khro bo sngon po mdzes pa ste// khyod ni dam tshig yid du 'ong // nor bu rin chen spras pa yi// dbyug pa phyag na bsnams pa nyid// bdag ni 'khor ba las bsgral phyir// rnal 'byor tshogs kyi dbus dag tu// bzang po'i sgo ni phye nas su// dpa' bos gnang gis gtong du gsol// nang du stan la rgan rim gyis// dkyil 'khor 'khor lo'i rim pa 'am// yang na gral gyi rim pa'o// de nas slob dpon yon bdag gis// ri rab steng du skad cig la// gnas pa'i gzhal yas khang dkyil du// lhag pa'i lha yi gzugs su blta// dam tshig sems dpa'i rang bzhin la// ye shes sems dpa' gzhug par bya// ar+g+ha dang ni zhal bsil dang // bsang chu sngon du 'gro ba yis// me tog phreng ba spos la sogs// thun mong gi ni mchod pa dbul// yon gyi bdag pos bstod pa bya// dpal ldan rdo rje mkha' 'gro ni// mkha' 'gro ma yi 'khor los sgyur// ye shes lnga dang sku gsum nyid// 'gro ba skyob la phyag 'tshal bstod// ji snyed rdo rje mkha' 'gro ma// kun du rtog pa'i 'ching gcod cing // 'jig rten bya ba rab 'jug ma// de snyed rnams la phyag 'tshal lo// yod med rtog pa las grol zhing // 'khor 'das rnam pa gnyis med pa// dpe med bde bas gang gyur pa'i// 'khor lo'i dpa' bo la sogs bstod// 'dis ni mngon par brkyang phyag 'tshal// slob dpon rgyud kyi dbye bas der// ting nge 'dzin gyi rim pas ni// rang gi lha yi gzugs su 'gyur// ji lha'i rdzogs pa'i rim pa bsgom// yon bdag yi dam gzhan yin na// sngon la rang gi yi dam ste// rjes la skad cig nyid la ni// yon bdag 'dod lha'i rnal 'byor bsgom// rgyud las gsungs pa'i mtshan nyid can// las kyi rdo rje'i bya ba ni// ji skad bde mchog 'byung ba las// gtsang zhing zhi la blo gros ldan// rmongs dang ser sna rnam par spang // thams cad dang ni mthun par blta// las kyi rdo rjer der rtog go// de bzhin rdo rje phreng ba las// khyod ni rang byung rdo rje sems// mtshungs med las kyi rdo rje nyid// de nas sna tshogs ston mo dang // sha dang chang ni mnyam por sbyor// longs spyod yid 'phrog bde ba can// dpal ldan rdo rje sems dpa' mnyes// a mra dang ni pa nas// mi dim na rI ke la sogs// 'bras bu rnam pa sna tshogs pa// tshogs kyi dkyil du dbul ba ni// yang dag sbyor ba'i rgyud las gsungs// 'phags pa phyag na rdo rjes gsungs// ji ltar tshogs pa'i rnal 'byor la// bdud rtsi ri lu'i chu yis bsang // sngon du gtor ma sbyin par bya// phyag rgya chen po'i thig le las// thog mar gtor ma chen po ni// sna tshogs pa yi bza' ba dang // btung ba dang ni ldan pa nyid// thog ma bar dang tha ma ni// lhag pa lha yi rnal 'byor gyis// gtor ma dbul bar bya ba ni// mdun du dri bzang sogs pas byug // dri yis thig les dkyil 'khor la// rang gi lha yi 'khor lo ni// cho ga bzhin du bskyed la mchod// dam tshig sems dpa' mkha' nyid las// ye shes sems dpa' dgug par bya// de yi rtsibs bcur khro bo bcu// srung ba'i 'khor lo'i lte ba la// sgrub pa po yi lha nyid de// srung ba'i 'khor lo'i phyi rol du// 'khor dang bcas pa'i phyogs skyong dang // zhing skyong dur khrod la sogs pa// ji ltar mngon rtogs sngags kyis ni// skad cig gis ni rang gi lha// dkyil 'khor 'khor lo'i gzugs su blta// yum dang bcas pa nyid du bsgom// dam tshig la ni gzhug par bya// ji ltar cho ga la sogs pa// gtor ma bdud rtsir byin brlabs te// rang rang sngags kyis dbul bar bya// khyad par so so'i mngon rtogs ni// gzhung mangs 'jigs pas ma bris shing // yongs su grags pa cung zad bkod// de nas g.yon pa'i ming med dang // rgan po'i sor mo gnyis sbyar nas// shes rab khu ba byin gyis brlab// de yi mdun du chos 'byung bri// shes rab thabs kyi khu bas gtor// lhag pa lha yi dkyil 'khor ni// gzugs brnyan bzhin du gsal bar blta// srung bas byin gyis brlabs pa'i gnas// ting 'dzin byed pa rgyun mi bcad// de nas las kyi rdo rje yis// slob dpon la ni snod gnyis dbul// gzhan pa rnams la re re'o// mchod rdzas bla ma nyis 'gyur ro// de nas gzhan rnams mnyam por shes// 'ga' zhig tshim par ma gyur na'ang // rang gis blang bar mi bya ste// las kyi rdo rje las blangs na// ltung ba nyid du mi 'gyur ro// gang zhig lag nas lhung ba dag // dngos po gzhan gyis dgab par bya// 'dren pas ha cang gang ba min// len pas ha cang stong pa min// phan tshun gcig la gcig min bzhin// 'dod ces ngag gis smra ba min// 'dren pas pad kor phyag rgya ste// g.yon pas steng du bskyod par bya// len pas kyang ni de bzhin no// phyag 'tshal nas ni dbul bya zhing // 'dren pas de bzhin shes par bya// g.yas pa'i lha nga sar btsugs te// thog mar thabs dang shes rab la// gzigs shig mdzes pa dam pa'i chos// 'di la the tshom bya mi rung // bram ze khyi dang gdol pa yang // rang bzhin gcig tu dgongs te rol// tshigs bcad 'dis ni sbyin par bya'o// yang ni len pa po yis ni// bde gshegs chos la rin thang med// 'dod chags la sogs dri ma bral// gzung 'dzin rnam par spangs pa yis// de kho na nyid la skyabs mchi'o// tshigs bcad 'dis ni len par bya'o// bla ma'i bka' drin gnang ba yi// snod ni sa la gzhag mi bya// gnang ba thob gyur gzhag par bya'o// de las gzhan du chad par 'gyur// slob dpon rjes gnang ma byin par// rnal 'byor bza' btung don gzhan min// slob dpon thog mar rang gi ni// phyag rgya mchod la de nas rol// btung ba dga' ba bskyed pa tsam// de bas lhag dang chad pa min// bde ba bskyed phyir btung ba ste// myos pa'i phyir ni ma yin no// rnal 'byor lha yi nga rgyal dang // dus rnams kun du bya ba nyid// rdo rje phreng ba'i rgyud las ni// tshogs kyi 'khor lor 'dus pas na// gtam gyi rnyed pa la sogs pa// de bzhin g.yeng ba spang bar bya// mchil ma 'dor la sogs pa dang // smang ra 'thog dang dgod pa dang // rkang lag brkyang bar mi bya'o// yang yang ldang dang 'dug pa dang // mgrin pa bsgyur sogs rtag tu spang // gang zhig dgos pa'i dbye ba la// brda skad phyag rgya bgo bar bya// 'dus pa'i dkyil 'khor dbang phyug gis// gnang ba byin par ma gyur par// gzhan du glu dang gar dang ni// de bzhin rol mo 'khrol la sogs// zab mo'i skad sogs 'dri ba min// gnang ba thob nas ci bder 'gyur// gang zhig bza' dang btung ba la// thams cad bdud rtsir sbyar byas la// de nas rang gi lte bar ni// gang zhig dgos pa'i dbye ba yis// lha yi 'khor lo gnas par bsam// rang gi lag pa g.yas dang g.yon// blugs gzar dgang gzar rang gzugs nyid// lte ba'i lha la mchod pa'i tshul// longs spyod tshogs kyis mchod par bya// de bzhin gzugs la sogs pa'i yul// mig la sogs pa'i dbang po nyid// ji ltar lha yi gzugs kyis ni// rnam par dag pa'i ro gcig pa'i// phan tshun shes pa nyid kyis so// de yang rdo rje phreng ba las// lte ba pad+ma'i dbus su ni// dpa' bo dbang phyug dran pa nyid// gang zhig phan tshun gcig la gcig // rnam par dag par mi shes na// de la 'khor lo'i 'bras bu med// thams cad dngos grub 'bras nyams 'gyur// gang du rim pa 'di yis ni// phyi dang nang gi bdag nyid kun// ro gcig par ni spyad byas nas// de ni 'grub par 'gyur ba nyid// yang dag tshogs 'khor 'bras bu 'byin// myos byed bde ba bskyed pa'i tshe// glu dang gar ni byed 'dod na// gnang ba thob nas rdo rje yi// glu gar rnal 'byor pa yis bya// de yang brtag gnyis rgyal po las// glu ni rnam dag sngags su gnas// gar ni sdom pa byed pa nyid// de yi phyir ni glu dang gar// rnal 'byor pa yis rgyun du bya// dga' ba rdo rje bsdams pa yis// rkang pa rdo rje rtse gcig dang // rnal 'byor mnyam par gzhag pa yis// bde ba bskyed phyir gar nyid de// thar pa'i rgyur ni brjod par bya'o// rgyud las gsungs pa'i rim pa ste// gzhan du gnang ba ma yin no// de bzhin rdo rje phreng ba las// dga' ba bskyed nas gnang ba yis// glu dang gar ni bya ba nyid// gang zhig rdo rje bsdams la sogs// de bzhin lha ni mnyes pa nyid// rgyud las gsungs pa rdo rje'i glu// kol+la i reT+Thi A bo lA/ mum+mu Ni re ka k+ko lA/ g+ha Ne kr-i pi Ta ho bAdzra i/ ka ru Ne ki a i Na ro lA/ ta hiM ba la khAdz+dza i/ gA D+heM ma a NA pidz+dza a i/ ha le kwa ye kA liny+dza ra pa Ni a i/ dun+du ra bAdz+dzi a i/ tsa u sa ma kats+tshu rI si h+la/ kap+pu ra lA i a i/ mA la a n+d+ha Na sA liny+dza/ ta hiM b+ha ru khA i a i/ phreM kha Na kha Ta ka ren+te/ shu d+d+ha a shud+d+ha Na mu Ni a i/ ni raM su aM ge ts+tsha DA wi/ ta hiM dza sa rA wa pa Ni a i/ ma la a dze kun+du ru pA Ta i DeN+Di ma ta hiM Na bIdz+dza a i/ grub thob bla mas gsungs pa'i dbyangs// stong pa snying rje dbyer med par// don ston rdo rje'i glu nyid do// gzhan du rtogs pas phan tshun du// sbrel ba rdo rje'i glu ma yin// rdo rje rkang pa'i gar la sogs// gzhan du grags phyir 'dir ma spros// 'dir ni cho ga ji bzhin du// glu gar la sogs rim pa ni// byin gyis brlab par 'gyur ba nyid// de la thun mong byin rlabs rtags// de yang brtag gnyis rgyal po las// gsungs pa rim bzhin shes byas te// 'khor lo'i dbang phyug mdun du ni// gang zhig gus pas glu dang gar// byas pas dri yi mtshan nyid ni// thog mar sgog pa'i dri nyid de// de nas yang ni bya rgod dri// ga pur ma la ya yi dri// byin rlabs glu yi mtshan nyid do// ngang pa dang ni bung ba'i sgra// thos pas glu yi khyad par nyid// ba lang tshe yi sgra nyid ni// phyi rol nye ba'i mtshan nyid do// khyad par byin gyis brlabs pa'i rtags// de yang rdo rje phreng ba las// gal te thun mong rnal 'byor ma// 'dus pa'i tshogs su 'ongs pa na// g.yon pa'i ts+tsho ma'i brda yis ni// bde ba'i phyag rgya bya ba nyid// de la sgrub pa po yis ni// gtam 'dri rnam rtog byar mi rung // cung zad dri bar 'dod na yang // gang zhig rdo rje slob dpon nam// yang na las kyi rdo rje yis// brda dang phyag rgya 'dri bar 'gyur// sna tshogs gzugs kyi rnal 'byor ma// yang dang yang du 'gro zhing 'ong // de la the tshom za ba dang // ya mtshan 'jigs par byed don sogs// sgrub pa po yis mi bya ste// byas na dngos grub nyams pa nyid// de nas dkyil 'khor sbud pa na// lhag ma'i gtor ma sbyin par bya// de yang rdo rje phreng ba las// lhag ma'i gtor ma'i sbyor ba yis// dngos grub rnal 'byor chen por 'gyur// oM k+Shi uts+tshi N+De k+She tra pA lA ya swA hA// sngags 'di brjod cing kha phrus gdab// yang na slob dpon sngon 'gro bas// gang zhig ma mthong gyur pa na// rtags kyi sbyor ba'i mtshan nyid ni// rnal 'byor gyis ni shes par bya// gang zhig byad zlum kha dog dmar// bzhin bzang smin ma ring ba ni// 'od dpag med kyi rigs shes bya// de la rus sbal phyag rgya bstan// cung zad sbom zhing mig dkyus ring // dkar ser mdog can yid 'phrog ma// sna tshogs gos ni 'dzin pa ste// ri mo gsum 'greng dpral bar mtshan// gang du gnas pa'i sa dag tu// grong pa'i shi sogs gtam smra ba// 'di nyid rin 'byung rnal 'byor ma// dpal ldan mkha' 'gro zhes byar blta// rtse gsum pa yi phyag rgya bstan// g.yon brkyang ba yi gar stabs kyis// de yi mdun du blta bar bya'o// lag tu g.yon pas byin nas ni// phyag rgya rab tu ston par byed// kha dog gnag cing gos nag 'dzin// skra li dpral ba gzhu yi dbyibs// mtshan ma'i rnam par rtog par ston// sems 'gro ba yi mar rab grags// g.yon bskum dge ba'i gar gyis ni// phyag rgya rab tu bstan par bya// mi bskyod pa yi rigs su shes// g.yon pa'i stangs kyi lan yang 'debs// lus sbom gsus pa cung zad 'phyang // mig yangs rdzi ma mang ba la// byin pa sbom zhing mdzes pa ni// sa 'og grub pa shes pa ste// rnam snang rigs su shes pas na// de la dung gi phyag rgya bstan// mig skam ba spu thams cad langs// lus skem lag pa ring ba la// mkha' 'gro zhes sgra rab tu sgrogs// 'di nyid don grub rigs su shes// de la rab blta mtha' ma bskor// lag pa g.yon gyi dbye ba yi// ba dan phyag rgya bstan par bya// ji ltar 'di dag la mkhas pas// rab tu 'bad bas shes par bya// dri ba'am phyag rgya byed pa na// de yi don gyis mchod par brjod// gang zhig 'di rnams thams cad la// dpa' bo rkyang pa'i bya ba ni// dpa' bo'i ston mo zhes su brjod// tshogs kyi dbang phyug de lta min// de bzhin dpa' mo rkyang pa la// dpa' mo'i dbang phyug ston mo nyid// de ltar 'khor lo'i dbang phyug la// shes rab thabs dang bcas pa nyid// gzhan yang gang zhig stobs dang ni// myos byed khu ba rkyang pas ni// 'phags pa phyag na rdo rje'i zhabs// stobs dang myos byed khu bar ni// mi ldan yon tan bsod nams nyams// gtso bo tshogs kyi dbang phyug gis// khyad par shes rab g.yon du bzhag // 'dir ni ji ltar 'byor pa dang // ji ltar nus pa'i rim pa yis// lnga yi bdag nyid dkyil 'khor sogs// rnam par dag pa'i cho gas mchod// thams cad rang gi rnal 'byor gyis// 'dir ni dge bar 'dod pas na// rnam dag lha yi rnal 'byor gyis// slob mas tshogs kyi rnal 'byor goms// nang gi dbang phyug gyur pa ste// rgyun par shin tu goms pas na// gang tshe cho ga 'di yis ni// rim pa 'di ni rnam par spyad// de tshe rtag tu goms pas na// spros bcas spros med rnam par gzhag // de nas sgrub pa po yis ni// zhal bsil phyag phyis go la dbul// yon tan sogs pas mnyes par bya// rang gi lha yi 'khor lo nyid// dang po thar par 'gyur ba ste// de nas bsod nams bsngo bar bya// bzod par gsol la tshogs kyi ni// 'khor lo gshegs par bya ba nyid// bdag nyid dbang phyug gyur pas na// gzhan la phyag ni bya mi dgos// cho ga'i rim pa 'di yis ni// ji ltar rigs par 'bad gyur na// de yi bsod nams mtha' ma ni// tshad gzung nus pa ma yin no// de ltar phyag na rdo rje yis// gsungs pa'i rjes su 'brang bar 'gyur// tshogs kyi 'khor lo'i cho ga yid bzhin nor bu zhes bya ba paN+Di ta rat+na rak+Shi tas mdzad pa rdzogs so// // rgya gar shar phyogs kyi paN+Di ta rat+na rak+Shi ta pa'i zhal snga nas bod kyi lo tsA ba shAkya'i dge slong rdo rje 'dzin pa grub pa dpal bzang pos bsgyur ba'o// 