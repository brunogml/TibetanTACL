@##// rgya gar skad du/ shrI badzra bi dA ra Na sto tra/ bod skad du/ dpal rdo rje rnam par 'joms pa la bstod pa/ dpal rdo rje rnam par 'joms pa la phyag 'tshal lo// dus gsum rgyal ba'i yon tan ngang nyid las// thabs mkhas thugs rjes 'gro don mdzad sprul pa// gdug pa 'dul phyir 'jigs pa'i cha lugs can// bcom ldan rdo rjes 'joms la phyag 'tshal lo// gang gi rang bzhin chags sdang rnam bral yang // gdul bya'i dbang gis khro la khro ba dang // 'dod chags can la chags can ltar smos pa// byang chub mchog gnas de la phyag 'tshal lo// gang zhig las dang rnam smin mkhyen pa yis// 'gro ba kun dang ji ltar mthun pa yi// gsang sngags rol pa rab tu ston mdzad pa// bsam yas sprul pa mnga' la phyag 'tshal lo// gang zhig sdang dang gdug pa tshar gcad cing // sdig pa'i mtshon cha sna tshogs 'dzin pa'i sku// nyon mongs dug chen rtsad nas gcod mdzad pa'i// sbrul gdug rgyan gyis brgyan la phyag 'tshal lo// bskal ba'i me ltar 'bar ba'i 'od dbus na// dpa' bo'i stang stabs brkyang bskum tshul bzhugs pa// spyan gyi sdang mig nyi zla 'bar ba yis// bgegs dpung bsreg par mdzad la phyag 'tshal lo// dus mtha'i me ltar gzi brjid 'bar ba'i sku// glog stong 'gyur 'dra khro gnyer mche ba gtsigs// gsung gi nga ro 'brug stong bzhin sgrogs pas// bgegs 'dul khro rgyal gtso la phyag 'tshal lo// dpal rdo rje rnam par 'joms pa la bstod pa slob dpon bram ze ma Ni badzras mdzad pa rdzogs so// // paN+Ti ta badzra shrI dang lo tsA ba rab zhi bshes gnyen gyis bsgyur ba'o// 