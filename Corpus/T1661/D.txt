@#// bcom ldan 'das 'jig rten mgon po la phyag 'tshal lo// dpal ldan 'jig rten mgon zhabs kyi// cho ga ting 'dzin rgyal po yi// yongs dag zhing du rnam par shes// 'phro ba rdo rje'i skar mda' brtsam// shin tu yid dga' grub pas byin brlabs sam// lha mchog legs gnas ting 'dzin grub pa'i gzhi// yang na dur khrod chu bo shing gcig 'gram// skal ldan chags bral the tshom med par zhugs// rgya chen mchod sbyin re ba med yid dag pa dang // bcas la rgyal ba lha yi pho brang dga' ldan du// rtse gcig yid byed gang la chags pa'i gnas// me 'obs dong ltar mi dga' skyo ba drag bskyed bya// skyil krung rgyal po rdo rje'i mdud pa brtan pa la gnas la// spyi bo snying ga lte dbus haM dang hUM dang aM rim bzhin// dkar dang sngo dang dmar po 'od 'phro rtsa chen sbubs nang gzhug // pha ma sems dbyings lus rlung srog bsdus yi ge gsum la bsdu// skye med las skyes me yis rab bzhus rgyal sras 'od 'dzag sprul pa bskyod// lcags kyu zhags pa rdo rje rlung gis haM aM hUM gsum gcig gyur cing // ye shes 'od phyung d+hU tI'i lam byung shin tu dmar gsal dag byas la// rje btsun phyag mthil pad dbus a las 'od sbubs dmar po yang drang bya// de la rje btsun spyan ras gzigs nyid gdul bya'i don la gcig tu thugs rnam par brtse bas bdag gi ltos pa thams cad nye bar dor ba thugs bskyod pa ni/ rigs kyi bu khyod gang gi tshe tshe'i dus byed pas nying mtshams sbyor ba'i 'jigs pas rab tu 'jigs par gyur pa de'i tshe/ kho bo'i thugs rje dang byin gyi rlabs kyis ci nas kyang // khyod ji ltar 'jigs pa med pa de ltar yang dag par skyob par 'gyur gyis thams cad kyi thams cad du rnam pa thams cad 'khor ba'am ngan song du ya nga ba dang 'jigs par ma byed cig // rigs kyi bu che ge mo zhes bya ba khyod rjes su 'dzin pa'i lha ni nga yin no zhes gsungs pas dbugs phyung ste/ ji skad brjod pa dang / skye ba drag po gnyis kyis gnas gnyis la mngon par dga' ba dang / gdung ba nyid dang lhag pa'i lha la gus pa mi bzad pas skyabs su gsol ba ni thabs yin no// de nas stobs ldan sprul pa'i dbus// legs bcug d+hU tI'i dbus nas su// sbubs dag nas ni sran 'brum bzhin// mkhas pas rnam shes 'phro bar bya// tshangs dbang za dang 'gul dang 'phrig // dmigs pa rang dbang gyur nyid dang // gsol btab ngal bsos gdon mi za// brtan pa'i 'phro ba grub pa'i ltas// rdo rje skar mda'i man ngag rdzogs so// 