@##// rgya gar skad du/ a saM ban+d+ha dr-iSh+Ti nA ma/ bod skad du/ 'brel med kyi lta ba bzhes bya ba/ 'brel med rgyun chad ye shes lha la phyag 'tshal lo// 'jig dang rten pa'i tha snyad la// re zhig rten na 'jig rgyu med// 'jig dang rten gyis ci zhig bya// de phyir 'jig rten pa yis ni// rnam par gzhag pa yod min la// 'jal byed tshad mar shes par bya// khyab bya dang ni khyab byed kyi// dbye ba'i dpe yi dbang du ni// nyi ma khyab bya zhes bya ste// 'od zer khyab byar shes par bya// dper na 'o mar 'dres pa yi// mar ni dang por yod min te// khyab bya khyab byed 'thad min la// de dag 'brel pa yod min no// me yi rgyu ni gang yin la// de la 'bras bu ji ltar 'byung // me yi mtshan nyid sreg byed de// de nyid khyab byed ces bya ste// khyab byang du ba yin par mthong // pha ni sangs rgyas khyab byed de// bu ni dam chos khyab byar gsungs// dper na bum pa'i me de ni// nang gsal phyi ni gsal mi byed// de bzhin sangs rgyas gsal byed me// chos ni ji ltar gsal bar byed// dang po chos min sangs rgyas min// skye min la ni ji ltar 'brel// rgyu rnams 'dra ba'i 'bras bu 'byung // gsungs pa rgyu med 'bras bu me// khyab bya khyab byed ji ltar sgrub// g.yo dang mi g.yo rnams kyis ni// rten 'jig 'byung ba rnams kyi ste// 'byung bzhi mtha' dag rang mi sgrub// shing ni khyab bya yal ga dang // rtsa ba khyab byar ji ltar yod// bdag dang bdag gis rtogs pa yis// ming dang ming can 'phros pas 'byung // dang po ming can ming zhe na/ de ltar gang zhig ldog pa ni// khyab bya de bzhin ldog pa'o// rten cing 'brel pas 'byung ba ste// rten cing 'brel bar 'gog par byed// gcig la yang dag 'byung ba ni// byis pa rnams kyis smra bzhin byed// khyab bya ldog na 'gal ba med// de ltar de ni 'jig rten gyi// 'jal byed tshad mar shes par bya// ji ltar ri bong rwa co ni// brtags bzhin yod pa ma yin te// de bzhin du ni chos rnams la// gang zhig rtogs bzhin yod ba min// ba yi rwa co ji ltar ni// shar dang nub ni de bzhin du// phrad par shes par mi 'gyur te// dpe ni de bzhin lta drug pa// phyi nang mu stegs rtags can dang // nad pa sangs rgyas nyan thos dang // a ti dang ni gcer bu dang // grub mtha' khyab 'jug tshangs skud can// phyi nang gnyis ni sgrub min pa// rnams la 'brel ba yod min la// sangs rgyas dgongs pa de yin te// de dang mi ldan gang zag ni// 'jig rten 'das zhes mi bya'o// de yi dbang du byas nas ni// brtags pas khyab bya gang zag ni// bdag gzhan gang zag yod min no// bya ba mtho ris ngan song dang // khyab bya sems nyid gnyis su mthong // 'jig rten 'jig rten 'das pa bzhin// bdag gir 'dzin pas 'khor ba ste// de nyid bral zhing bde gshegs te// chags pa zhe sdang rmongs pa dang // bral zhing rgyun chad mya ngan 'das// de ltar rtogs pas sangs rgyas te// gsungs pa de ni mi rigs so// 'khor ba de ni mya ngan min// mya ngan 'das la mya ngan med// rig pa dang ni ma rig pa'o// gnas skabs rtogs pas bcing bar byed// mi rtog bkrol bar gsungs pa ste// rtog pa rnams la khyad par med// yong 'gro dag ni byang chub la// nye ring tha snyad yod pa min// nyon mongs mun pa byang 'gyur la// mthong min de la yod min no// sangs rgyas kyis ni lung las gsungs// mtha' dbus med pa'i rgya mtsho ni// ji ltar yi dags skams par mthong // de bzhin ma rig mun pa yis// tshig pa rnams kyis sangs rgyas ni// yod pa min la mthong ba min// rdzogs chen pa yi lung las ni// chos nyid gzhi thu'am ma bcos pa// khyab byed de la 'byung ba yi// 'gro drug khyab par gsungs pa'o// cung zad dge ba'i chos rnams la// sangs rgyas mi sgrub ci zhig byed// dper na dmus long skyes bu la// 'bar ba'i rin chen lag mthil bzhag // mthong min de yis ci zhig bya// nang pa mu stegs dbang du ni// rang rig 'od gsal khyab byed de/ rnam par rig pa khyab bya sems// dper na chu dang bsres pa yi// 'o ma snod ni gcig pa ste// ji ltar chu ni lus byas nas// dang pas 'o ma 'thung bar byed// de bzhin nyon mongs 'dres pa ni// ye shes snod ni gcig pa ste// de bzhin rnal 'byor rig pa 'thung // ma rig pa ni lus par byed// nang pa mu stegs rnams kyis ni// lta ba de ni gsungs pa'o// de la lan gyi dbang du ni// sangs rgyas lung las 'di ltar gsungs// byed po med la las kyang med// de dag med la khyab bya med// gsum med 'brel ba ji ltar sgrub// phyi ni bden pa gal te yod// nang ni bden par rang bzhin no// gang zhig rtogs pa phyi don la// de med gang zhig yod pa min// rang dang gzhan gyi rig pa min// de phyir khams gsum 'brel pa med// de phyir rig pa dngos po la// mtshan nyid yod pa ma yin no// dngos po rig min dngos min bzhin// skye min de ni bdag med pa// bdag med pa ni skye mi len// de ni kun rdzob mi rigs te// gal te rigs na don dam med// re zhig rgyu med skye ba med// 'bras bu med la skye ba med// bdag la mi skye gzhan la min// gnyis la min phyir kun rdzob min// rang rig bde gsal khyab byed dang // rnam rig tsam du khams gsum dang // sems kyi 'dod pa khyab du yi// dbang du bshad pa byas nas ni// nyan thos rnams kyi dbang du ni// kun bzhi rnam shes khyab byed la// nyon mongs brgyad khri bzhi stong dang // rtog pa rnams ni khyab bya'o// dper na na nam mkha' khyab byed ni// nyi ma dang ni zla ba dang // sprin dang glog dang chu sogs dang // khyab bya mi 'gal yon tan bcu// de ltar dpe rnams gnyis yin te// tha snyad 'jal byed tshad mar shes// de la don dam 'jal byed kyi// tshad ma'i dbang du byas nas ni// gong ma'i dpe don rnam gnyis ni// kaM pa la yi dgongs pa ni// phyi sgrub lus las gsungs pa bzhin// sangs rgyas dang ni grub rnams kyis// nyams rang rig pa gsal bar gsungs// de las lung gi dbang du ni// chos kyi bdag ni yod min la// khams gsum thams cad stong pa ste// 'dus byas thams cad rtag min gsungs// de rnams sems nyid rtog pa ste// rtog pa de nyid 'khor ba yin// gang zhig rtog med grol ba'o// chags pa zhe sdang nga rgyal dang // gzhan yang byis pa rnams kyis ni// 'khor ba mya ngan 'das pa sogs// chos rnams ji srid gsungs pa ste// sems kyi rtog par shes par bya// bzang dang ngan pa'i rtog pa la// khyad ni yod pa ma yin no// dper na shing chen me la ni// khyad ni yod pa ma yin la// gang la reg pa 'tshig par byed// tsan+dan ga bur la sogs kyi// 'bar ba'i me yis de bzhin 'tshig // de phyir cung zad rtog pa ni// lta shes rnal 'byor ba yis spang // rigs pas brtags pas ma grub ste// dbang po'i yul la chags pa med// phyi nang sems la yod pa min// gzhan la gnas min bdag la min// dper na ma rtogs pa yis ni// ji ltar thog ni sprin las 'byung // de bzhin zhe sdang nga rgyal dang // nyon mongs la sogs sems las 'byung // bdag gis bdag nyid stong pa ste// dbang po rnams la rten yang med// de med sems ni yod min la// bems po 'brel pa ji ltar sgrub// khyab bya dang ni khyab byed kyi// 'brel pa ha cang ches pa ste// skad cig gcig kyang bsgrub pa med// nyams kyi dbang du byas nas ni// byams dang snying rje mdor bstan nas// ma grub pa yi sgo nas bshad// skad cig ma ni dang po la// zhe sdang skyes pa'i dus su ni// byams pa'i ming yang yod ma yin// byams pa skyes pa'i dus su ni// zhe sdang mun pa yod min no// de la brtag pa gsum yin te// de rnams sems las byung bar shes// sems nyid de ni don dam du// lung las gsungs bzhin yod min no// rigs kyi bu'am rigs kyi bu mo// sems nyid sgyu ma rmi lam 'dra// de yi don ni 'di lta ste// dper na gcig dang du ma ni// sems nyid rang bzhin chos rnams mthong // de dag sems nyid sprul pa ste// sems nyid med la spros pa med// dper na skar ma'i yon tan ni// snam bu yod la yon tan yod// de nyid med la yon tan med// gcig dang du ma rigs med la// snam bu de ni yod min no// de ltar dpe yi dbang du ni// sems nyid med la byams pa dang // snying rje btang snyoms dga' sogs ni// de dag yod pa ma yin no// de la rigs pa'i dbang du ni// rgyun ni gcig gam tha dad dam// rgyun ni gcig pa yin na ni// thog mar zhe sdang skyes pa na// byams pa phyi nas skye mi rigs// 'on te byams pa sngon las ni// zhe sdang phyi nas skyes pa'am// yang na de gsum dus mnyam yin// yang na las kyi 'bras bu yin// mi rtog rnams la 'brel bar 'byung // dper na ras ba la sa bon la// ras ba la ji ltar dmar po 'byung // de bzhin skad cig gcig las ni// 'byung ba'i phung po rnams las kyang // gzhan dag rnams la las kyi 'brel// ji ltar rigs pa yod pa yis// de bzhin rang re rang 'dus la// 'brel pa yod par rigs pa'o// byams pa'i dus su byams pa ste// rang 'dus 'byung ba zhe sdang la// ha cang skyon ni mi rigs so// lha sbyin byas pa'i las la ni// mchod sbyin la ni 'brel pa med// de bzhin zhe sdang byams pa la// 'brel ba yod pa ma yin no// de ltar dgos pa mi rigs so// mi rigs pa ni ji ltar na// lha sbyin mchod sbyin rigs la ni// phan tshun 'brel ba med pa'i phyir// dper na kim pa'i bar dag dang // nas dang 'bras kyi so ba bzhin// de bzhin skyes pa'i phung po gzhan// gzhan dag phung pos 'brel pa med// de bzhin zhe sdang byams pa la// 'brel pa yod par mi rigs so// gal te sems nyid rgyun gcig na// 'brel ba yod na rigs so zhes// dper na tsha grang bzhin du ni// phan tshun spangs pa'i 'gal ba yin// snga ma byams pa zhe sdang ni// rgyun ni gal te gsungs par rigs// grang ba yi ni reg pa las// tsha ba'i reg pa 'byung bar 'gyur// de yi rgyun ni gzhan zer na// skad cig dang po'i gnas ni bsgrub// lus dang sems dag ma gtogs pa// gzhan yang gang zhig yod min la// rgyu zhes gang la dgag tu med// gal te dus mnyam smras pas ni// de ni 'thad par med pa'i tshig// 'gro la sems rgyud gnyis mi 'chang // de nyid nyams dang lung las gsal// de yi rigs pa 'di lta ste// phung po khams dang skye mched dang // brtan dang khyab dang g.yo ba yi// de rnams spangs pa'i rang bzhin min// bdag dang skyes bu phung po sogs// mu stegs rnams kyis smras pa ni// sems ni spangs pa gzhan med de// de rnams sna tshogs mi rtag pa// gzhan rnams smras pas rtag pa'o// cha skyes pa la byams pa dang // snying rje la sogs rgyun chad pas// thog ma tha ma mi dmigs so// gal te rtag na 'di skyon te// sa bon myu gu dus gcig tu// de phyir don dam 'jal byed kyi// tshad ma'i dbang du byas nas ni// 'jig rten khyab bya khyab byed dang // dpe don rgyu dang 'bras bu dang // 'brel ba la sogs skad cig kyang // ma grub par ni gsungs pa'o// ma grub pa yi rigs pa ni// dang po me dang du ba ni// gnyis kyi 'brel pa ma grub ste// sreg byed gsal ba'i mtshan nyid ni// du ba mun pa mi rigs so// rigs na gsal ba med pa yi// me la skyon ni 'gel bar byed// gang nyid du ba me yin na// mi rigs pa yi gsal ba skyon// bud rgyu med la me med pa'o// me ni shing la mi gnas so// de phyir 'brel ba yod min no// yang na bdag nyid gcig pa dang // de las byung ba'i 'brel pa ste// de dag yod pa ma yin no// bdag nyid gcig pa'i 'brel yod na// phan tshun 'gal ba'i skyon yin no// mes ni gsal bar byed pa bzhin// du ba de bzhin thal ba'i skyon// de las 'byung ba'i 'brel yod na// mes ni sreg par byed pa la// du bas de bzhin sreg par thal// du ba nag po de bzhin du// me yang nag por thal ba'i skyon// de phyir 'brel pa yod min la// dper na snam bu snal ma la// ji ltar 'brel pa yod min la// snam bu min la snal ma min// snal ma yin la snam bu min// snam bu yin na thag pa min// thag pas ji ltar snam bu'o// de dag phan tshun 'gal ba yin// chos dang sangs rgyas 'brel ba med// dang por chos min sangs rgyas min// sangs rgyas yin na chos min no// bskur ba min la ma skyes so// ma skyes pa la 'brel ba med// de bzhin pha dang bu la ni// lung dang rigs bzhin bshad par bya// rlung gi shugs can 'khor lo la// shar nub ji ltar 'grub pa med// pha dang bu la 'brel ba yang // de bzhin yod pa ma yin no// gal te kun rdzob bden pa la// 'di lta'i skyon ni yod min no// de la bdag ni shaM pa la'i// med pa'i rigs pa 'di yin no// yod pa skye min yod pa'i phyir// dper na yod pa'i bum pa la// skyes bu'i rtsol bas skye mi nus// med pa de bzhin skye min te// rgyu dang 'bras bu med pa'i phyir// dper na me long sku bzhin no// de bzhin yod dang med pa yi// rang las ma yin gzhan las min// ma skyes rang bzhin bdag nyid med// pha dang bu yang ji ltar 'grub// de dag grub pa med la ni// pha dang bu yi tha snyad med// de yi tha snyad dbang du ni// dang po bu ni ma grub pa'i// pha yi tha snyad ji ltar 'byung // bu ni ma grub dus su ni// dus kyi mtshan nyid ma grub po// de phyir pha yi tha snyad dang // bu yi 'brel ba ga la yod// gal te gzhan dag dgongs pa ni// rigs pas brtags nam grub bzhin// yod med 'brel ba yod par 'dod// de la bdag gi dgongs pa ni// de la bdag nyid gcig pa'am// de las 'byung ba'i 'brel pa yod// bdag nyid gcig pa'i 'brel pa med// pha yi ngo bo ma grub phyir// de las 'byung ba'i 'brel ba ni// dper na mar ni 'o ma las// ji ltar 'byung yang shes par bya// khyod kyis 'dus byas gang smras pa// skye 'jig gnas so rim pa las// 'on te so sor gnas pa'o// de las skye ba'i gnas su ni// 'jig dang gnas pa yod min no// de dag med pa'i skye ba med// 'brel ba ji ltar grub pa'o// gal te gnas pa'i rang bzhin ni// so sor gnas pa'i mtshan nyid ni// 'brel pa ji ltar 'grub pa'o// dngos po gnyis ni ma grub na// pha zhes gdags su ga la rung // skad cig dang po pa yis ni// nus pa dngos med de las ni// de nyid la ni bu zhes ni// tha snyad mi 'grub ce na ni// de phyir gnyis ni ma grub na// de dag nyid kyis 'grub pa med// rgyu lta pha zhes ma grub kyang // 'bras bu bu ni grub po zhes// med pa yod par thal ba'i skyon// don byed tshad ma yod pa'i skyon// de phyir khyab bya khyab byed dang // 'di yi skabs su grub pa med// de dag ji ltar ma grub pa// 'brel ba de ni grub min no// skad cig de bzhin grub pa med// dper na myu gu sa bon bzhin// myu gu med pa'i skyon la ni// gang la ltos nas sa bon bzhag // myu gu la ltos smra zhe na// myu gu 'byung ba'i dus su ni// sa bon de ni grub pa med// sa bon 'byung ba stobs med pa'i// nus pa 'bras bu skogs pa'o// de phyir sa bon ma grub ste// med pa de ni ji ltar 'brel// yod pa de ni 'brel lo zhes// yod pa de ni de ther zug bstan// dngos po can la 'bras bu med// khyab bya khyab byed ji ltar grub// ma grub pa ni dngos med de// kha dog dbyibs ni yod min no// sangs rgyas dgongs pa de yin no// de dag med pa de ltar gyis// dus kyi skad cig ma grub bo// 'das pa'i dus na ma 'ongs pa// ma grub bdag ni ma yin no// dpe dang de bzhin don la ni// khyab byed bdag gi gang zag gis// brtags pa de ni byed pa po// khyab bya mtho ris ngan song la// bdag nyid gcig pa'i 'brel ba'am// de las 'byung ba'i 'brel pa yod// brtag pa byed pa'i ming can rnams// mtho ris ngan song bden pa min// brtag pa byed par thal pa'i skyon// gal te ci phyir zhe na ni// bdag nyid sa ni gcig pa'i phyir// dper na snam bu bum pas ni// mi rtag par ni bshad pa bzhin// dbang bo'i don ni dngos po ste// bum pa'i gzugs ni yod par mthong // med pa'i gzugs ni mthong min te// de phyir gzugs mthong bum pa bzhin// de ltar smras pa mi rigs pa// bum pa dang ni dbang po dang // gcig gam 'on te mi gcig pa// gal te de nyid mi gcig na// dbang po de ni 'brel med la// bum pa de ni mthong min la// gal te de dag gcig pa ste// dbang po med la bum pa min// bdag nyid gcig ba'i 'brel ba med// gal te dbang po med la ni// bum pa de ni yod ce na// de la de dag gcig pa med// mi gcig pa ni 'brel med do// de las 'byung ba'i 'brel zhe na// rtag par bdag nyid byed pa bo// mtho ris ngan song 'byung bar thal// mtho ris ngan song de dag kyang // rtag par byed pa po las ni// 'byung bar thal ba'i skyon yin no// gal te 'brel pa med na yang // brtag pa gcig pu yin zhe na// don 'di sems can rnams kyis ni// gzhan don byed dam mi byed do// de ltar mi byed ce na ni// rdo dang khyad par med par thal// gal te don ni byed do zhes// rim gyis byed dam cig car byed// de ni rim gyis byed ce na// rtag par nyams par thal ba'i skyon// cig car byed do zhe na ni// bdag gcig skyes pa'i dus su ni// 'gro drug thams cad skyes par mthong // de bzhin rga shi skye 'gag sogs// ci rigs rnams dang 'brel par bya// de skabs mu stegs rnams kyis ni// bdag med 'brel med lta ba 'dri// thams cad mkhyen pa rigs kyi bu// phung po 'brel med bstan pa ste// phung po 'di la bdag med na// ji ltar 'gro 'ong dgod pa dang // du dang rol mo khro ba sogs// de ltar bdag cag rnams la ni// rnam rtog 'byung ste sgrol bar 'dod// phung por bdag ni yod min la// theg pa chen po'i rigs can ni// bdag med 'brel pa ji ltar rigs// bdag ni phung po 'di la ni// mu stegs yod pa ma yin no// yod pa dang ni med pa dang // de dag gnyis ni smra mi bya// bdag nyid yod par smra ba yi// med pa de ni mi rigs so// gal te yod na 'di rnams la// gnas pa ji ltar mi mthong ngo // skra dang pags pa sen mo dang // mgo dang sha dang rus pa la// rkang dang tshil dang chub dang // mkhris pa dang ni rgyu ma la// lag pa rkang pa la sogs la// phyin nang rnam pa gnyis su ni// lta zhing bdag med mi mthong ngo // de la mu stegs 'dri ba ni// bdag med mi gzugs ji ltar 'brel// theg pa chen po'i rigs can ni// 'brel med de la 'di ltar smra// sha yi mig ni ha rdang mes// ye shes mig gis ma mthong ngo // kha dog dbyibs dang gnas 'brel ba'i// de ni ji ltar mthong ba'i rigs// de la mu stegs 'dri ba ni// 'o na de ni med do zhes// theg pa chen po'i rigs can smra// med pa'i tshig ni smra ba yis// yod pa de ni mi rigs so// slar yang 'di ltar med na ni// tshad ma 'di rnams ji ltar mthong // sa dang me dang chu dang rlung // de rnams la brten rol mo'i tshogs// de phyir me ni mi rigs so// yod pa de yang ma grub bo// de la mu stegs 'di ltar smra// 'o na de brten gang yin na// theg pa chen pa'i rigs can no// bdag med 'brel med ji ltar smra// rten ni gang yang yod min no// mu stegs rgol ba 'di skad smra// ji la stong pa'i nam mkha' la// theg pa chen po 'di skad smra// rtags can de ni de bzhin smra// mu stegs pa ni 'di skad smra// 'o na dngos po can rnams ni// du dang dgod dang rol mo'i tshogs// ji ltar shes par bya'o zhes// theg pa chen po'i di skad smra// sgyu ma dang ni rmi lam dang // cho 'phrul gzhan du shes par bya// mu stegs pa ni 'di skad smra// sgyu ma lta bu'i rmi lam dang // theg pa chen po 'di skad smra// sgyu ma nam mkha' lta bu la// rmi lam de ni 'dzin byed pa// cho 'phrul de ni brdzun pa'o// yul dang yul can 'dus byas te// brjod bya'i yul ni ma grub pa'o// rtags can ji ltar phyag gis sogs// slar yang kun rdzob mthong ba ni// don ni dam pa de bzhin no// kun rdzob ming can 'di lta ste// 'di na bdag dang gzhan dag dang // sems dang skyes bu phung po dang // tshor ba dang ni byed pa po// nor dang bu dang lang tsho sogs// de dag don dam 'brel pa med// gang la bdag med gzhan med la// sems med skyes bu yod min la// byed po med la tshor ba med// nor dang lang tshos dregs pa sogs// don ni dam par shes par bya// de dag rnams la 'brel pa dang // don ni yod pa ma yin no// kun rdzob la ni brten byas nas// nyon mongs pa yi dbang thob pas// 'khor ba ru ni grangs med 'khyams// sdug bsngal nyon mongs thob pa yis// 'gro ba'i lam ni shes min la// 'jig rten pa bzhin 'khor bar 'khor// dper na nyin mtshan nyi zla bzhin// don ni dam par byang chub sems// rten med pa la rang bzhin med// thams cad stong pa la gnas med// spros pa rnams kyi 'brel pa ste// don dam byang chub sems nyid la// 'jam pa ma yin mkhregs pa min// dro ba ma yin bsil ba min// rig bya rig min 'dzin pa med// phra dang rags pa ma yin te// byang chub sems kyi mtshan nyid do// mu stegs mthong min sgom las 'das// dngos med mthong min sgom med pa'i// gsal dang mi gsal nyid dang bral// 'brel med de ni byang chub sems// thams cad rgya mtsho'i chu bur 'dra// snying po med la sbu ba bzhin// rtag min bdag med sgyu ma ltar// ri dgas smig rgyu lta bu la// rdza sa bum pa bzhin du ni// cho 'phrul rnams kyis bkang ba la// dbus su 'khor lo stong grub min// de ltar don dam kun rdzob ni// de dag ji ltar 'brel pa grub// sems rtogs rmi lam lta bu la// sems ni yod min nam mkha' ltar// re zhig sems nyid ji ltar 'brel// slob dpon kaM pa la'i 'brel med kyi lta ba 'di rnal 'byor rtogs tshad kyi lta ba rdzogs so// bla ma rat+na pha las rang 'gyur du bsgyur ba'o// 