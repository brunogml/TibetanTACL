 // rgya gar skad du// tata twa u pa de sha shi kha ra do ha gI ha nA ma/ bod skad du/ de kho na nyid kyi man ngag rtse mo do ha'i glu zhes bya ba/ 'phags pa 'jam dpal la phyag 'tshal lo// ma g.yos sku gsung thugs kyi rang bzhin la// rdo rje rtse mo cig car glu blangs don// gang tshe lhan cig skyes pa dag // go ba dgu yis rtogs par bya// rgyu mtshan gzhal bya la sogs med// dngos po rnams kyi kho na nyid// dgag dang sgrub pa med pa ste// dbye ba la sogs med par bshad// mi mthun phyogs rnams gnyen po med// 'chal pa'i tshul khrims ser sna dang // le lo khong khro rnam par g.yeng // ma rig spang bya la sogs dang // spong byed pha rol phyin pa med// dngos kun med par bshad pa ste// rtog med snyam sems kun dang bral// 'khor ba las gzhan phyag rgya che// gcig kyang phog par ma bshad gang // de nyid rdzogs pa'i sangs rgyas lam// 'dod yon la sogs ma smad pas// 'bras bu re ba med pa ste// sku gsum lam gyi ngo bo gang // ci phyir zhe na mi rtog ste// kho na nyid ni ji ltar rtogs// gzhan la mi re gang gis phar// rin chen gter dang rgyal po'i dkor// phal pa yi ni bang mdzod bzhin// mchog tu gces pa rang la gnas// sems las ma gtogs phyi rol don// gcig kyang yod par ma bshad de// sems nyid kun du 'od gsal ba'o// de bas sems las gzhan pa'i chos// yang dag par ni brtags na med// dngos kun zung 'jug rang bzhin la// skye ba'i rang bzhin yod ma yin// ngo bo ma skyes stong pa gang // gzhan na yod pa ma yin te// gnyis dang yod med tha snyad bral// gcig dang du ma la sogs kyis// brtags na med pa ma yin te// yod pa ma yin med ma yin// rigs pas 'grub pa ma yin no// dngos por snang ba'i chos rnams kun// ngo bo nyid las ma 'das te// rgya mtsho gzugs brnyan me long bzhin// dran med dbyings nas kun 'byung bas// rang bzhin nyid du dus der rig // gnyis med gnyis su med min pas// ma 'das dbyer med ro gcig la// gcig tu gzhag par bya ba'ang med// dngas ma de nyid ma bslad pa'i// kho na nyid kyis gar ma g.yos// kho na nyid kyi shes pa la// 'dzin pa med de ngo bo bral// cir yang mi 'dzin chos kyi sku// ngo bo nyid la dbye ba med// 'dzin pa'i cha nas brtags pa gang // skye med dbyings kyi rang bzhin la// zung du 'jug pas tha mi dad// sgro skur bral bas gnyug mar bshad// gzhal yas khang dang mtshan dpe dang // sna tshogs sprul sku gang ston pa// gdul bya lam la zhugs pa'i stobs// mda' bsnun dag gis gang smras pa// 'di la dmigs su rdul tsam med// phyin ci log gi skye bo la// nyon mongs yul gyi dug 'gyur te// ji ltar snang ba'i rim pa yis// dbyer med tshul du gnas pa ste// 'od gsal ba nyid rnam par bshad// rang bzhin med pa'i ngo bo bral// tha dad ma yin gnyis su med// khams gsum blo 'das ye shes la// 'di zhes bya ba'i ming ngam brda// mda' bsnun dag gis gzung du med// dbyer med ro gcig ma rtogs na// gnyis su snang ba'i chos rnams kyis// gal te bskal par rnyed mi 'gyur// mchog gi go 'phang mi 'thob ste// kho na nyid kyi rang bzhin la// dgag dang sgrub pa ngang gis bral// gnyis med dang las ma g.yos pas// gang 'dir yid kyi ye shes ni// gcig kyang bral ba ma yin no// lhan cig skyes gang bde ba'i ro// rgyun mi 'chad pa'i bdag nyid de// chu bo'i rgyun dang nam mkha' bzhin// mi 'gyur dus rnams kun du gnas// rtog pa'i rjes 'brangs mtshan ma'i blos// nam yang shes pa ma yin no// bsam med yul la brtag tu med// yul med bsgom par ga las 'gyur// bsgom med nyid kyang yod ma yin// dpe yi don la gang dris pa// sangs rgyas kun gyi thugs la'ang mnyam// bro gar glu dang rol mo yis// phyogs rnams kun du sgra sgrogs shing // rnal 'byor mas ni g.yon nas bskor// dmigs gtad bral ba'i rang bzhin gyis// 'bad pa med par kun du spyad// gnyis su snang ba'i rtog pa thams cad bcom gyur nas// brjod med rnam med 'bras bu thob 'gyur shog// rnal 'byor gyi dbang phyug chen po dpal sa ra ha'i zhal nas gsungs pa/ phyag rgya chen po de kho na nyid rtse mo do ha'i glu zhes bya ba rdzogs so// // kr-iSh+Na paN+Di tas rang 'gyur du mdzad pa'o// @#// dngos po sbyong ba zhes bya ba/ 