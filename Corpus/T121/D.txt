rgya gar skad du/ shrI tsakra saM ba ra s+ya pany+dzi kA shU ra ma no dz+nyA nA ma/ bod skad du/ dpal 'khor lo sdom pa'i dka' 'grel dpa' bo'i yid du 'ong ba zhes bya ba/ dpal rdo rje sems dpa' la phyag 'tshal lo// rnam rtog ma lus bcom gyur zhing // thugs rje chen pos rnam par rol// sems can kun gyi don mdzad pa// dpal ldan rdo rje mkha' 'gror 'dud// gang gis 'khor ba'i nyes pa ni// dran pa tsam gyis 'jig byed cing // bla med byang chub thob mdzad pa// bla ma dam pa de la 'dud// sangs rgyas ma lus pa yi yum gyur cing // sa gsum gyi ni 'gro ba sgrol mdzad gyur// rnal 'byor mchog la dga' ba'i yid du 'ong // 'gro ba rtog bral rnal 'byor ma la'ang 'dud// lam mchog the tshom rnam par rtog pa'i rgyu// 'jig rten ma lus mun pa'i mchog sel zhing // thams cad mkhyen pa'i bgrod bya rab zhi 'byung // dam tshig sgrol mar rtag tu phyag 'tshal lo// rab dga'i mkha' la rgyu zhing ma lus pad+ma 'byed// blo ngan ku mud bsreg mtha' yas lam ston pa// mnyam med de rgyu kun 'gro de nyid nyi mas ni// 'jig rten snying gi rmongs mun mod la bsal bar shog // man ngag sna tshogs dba' rlabs can// bshad pa'i rin chen rin thang med// dpal ldan bde mchog mtsho chen ni// zab mo gzhal bar su yis nus// de lta na yang mkhas pa yi// legs bshad mang du yod pa yin// ngas kyang 'dir ni mdor bsdus nas// bde mchog 'di ni rnam par dbye// smra ba'i glang po seng ge skal ldan gyis// dka' 'grel 'di ni sbyar bar gyur pa la// dpal ldan bde mchog rgya mtsho'i pha mthar phyin// legs par dpyod ldan skal can bzod par mdzod// da ltar skye bo phal cher don mi 'dod cing ma lus blo zhan nyid// dam pa mang po med cing 'gro ba ma lus rang bzhin ngan pas khyab// des na 'di yis gzhan gyi don 'gyur snyam du rmi lam na'ang // gang gis rang gi chung ma lta bur brtse byed mgul mi gtong bar byed// gang gi phyir 'di na 'jig rten dang 'jig rten las 'das pa'i don 'dod pa thams cad shes rab kyi rjes su 'brang ba rnams kyang tshig don dang lhan cig 'brel ba med cing // tshad ma'i yan lag dang mi ldan pa lta bu yin yang 'brel ba dang / brjod pa dang / dgos pa dang / dgos pa'i yang dgos pa rnams thos pa tsam nyid kyis bstan bcos la sogs pa la 'jug par 'gyur bas na/ de nas zhes bya ba la sogs pas dang por 'brel ba la sogs pa bstan pa yin no// dris pa khyad par byed pa ste/ de mi dmigs par so sor gnas pa na mtshan ma mi 'byung zhing don la yang the tshom bskyed par 'gyur ba'i phyir dang po'i tshig nye bar dgod pa brjod par bya ba ma yin mod/ skal ldan ni 'di nyid la tshad ma yin par dgongs te// 'di ni rtsa ba'i rgyud 'bum sde las btus pa yin pa'i phyir rtsa ba'i rgyud de nyid du dang por 'di skad bdag gis zhes bya ba la sogs pa smos pas rgyud phyi ma 'dir 'di skad bdag gis zhes bya ba la sogs pa'i nye bar dgod pa'ang ma byas pa yin no zhes kha cig 'dod do// yang na bcom ldan 'das ni mi gnas pa'i mya ngan las 'das pa yin no zhes bstan pa'i phyir te// de nyid kyis na/ thams cad bdag nyid rtag tu bzhugs// zhes gsungs pa'i phyir ro zhes kha cig 'dod do// yang na bstan du med pa'i chos nyid la ni bstan par bya ba dang ston pa po gcig pa nyid du bstan pa yin te/ sngags kyi sku ni sangs rgyas bcom ldan 'das yin no zhes kyang gsungs pa'i phyir ro zhes 'dod do// gzhan dag ni 'di skad bdag gis zhes bya ba med par yang mtshan yang dag par brjod pa la sogs pa bzhin du theg pa chen po ston par mdzad pa yin no zhes 'dod do// skal ldan grags pa ni dang po'i sangs rgyas rnams ni rgyun chad pa mi mnga' ba'i phyir chos kyi rnam grangs 'di ni thog ma med pa'i rgyun can yin te/ bcom ldan 'das shAkya thub pa las snga ba nyid du gnas pa yin no zhes 'dod de/ de yang // sangs rgyas bya ba dpa' bo ni// bye ba nyid kyis legs par gsungs// zhes gang bshad pa lta bu'o// 'di'i dgongs pa ni 'di yin te/ dus kyi dbang gis sreg pa'i bskal pa la sogs pas shes rab kyi pha rol tu phyin pa la sogs pa nub pa na bcom ldan 'das shAkya thub pas ni yang gsungs pa yin no// dpal bde mchog 'di ni de lta ma yin te/ sangs rgyas kyi zhing brjod du med pa rnams na gnas la sogs pa rgyun mi 'jig pa nyid kyis dpa' bo dang dpa' mo'i dbang phyug ma la sogs pa rnams kyis bsam gtan la sogs pas nyams su blangs pas gnas pa yin pa'i phyir ro// de nas zhes bya ba la sogs pa'i gzhung ni tshig go// dpal 'khor lo bde mchog ces bya ba ni brjod pa'o// 'dis gang zhig brjod par bya ba'i dkyil 'khor gyi 'khor lo la sogs pa ni 'di'i brjod par bya ba'o// rjod pa dang brjod par bya ba'i mtshan nyid ni 'brel pa yin no zhes kha cig 'dod do// gzhan dag ni thabs dang thabs las byung ba'i mtshan nyid du 'brel pa yin no zhes zer ro// dkyil 'khor du 'jug pa la sogs pa nas gsang ba'i dbang bskur ba'i bar du ni dgos pa'o// dus phyis de'i 'bras bu thob pa ni dgos pa yin no zhes kong+ka na'i zhal snga nas bzhed do// skal ldan grags pa ni yang dag par rdzogs pa'i byang chub ni dgos pa yin la/ 'gro ba ma lus pa'i don bya ba ni dgos pa'i yang dgos pa yin no zhes 'dod do// de nas zhes bya ba ni tshig gi phrad spyir 'gro ba yin pas 'khor los sgyur ba gzhan gyi sgrub pa'i thabs kyi rjes thogs la sgrub pa'i thabs 'di gsungs pa yin no zhes bar ma chad pa dang ldan pa yin no// yang na de nas zhes bya ba'i sgra ni bkra shis pa'i don rnams dbang du bya ba'i don to// de yang snga ma'i rang bzhin la ltos te bkra shis pa'am/ yang na dbang du bya ba bshad pa yin no zhes ji skad bshad pa yin no// de bas na de nas zhes bya ba'i sgra dang / de'i phyir zhes bya ba'i sgra ni bstan bcos kyi rim pa dang / gtan tshigs kyi don yin no// gsang ba zhes bya ba ni thabs dang shes rab gcig tu bya bas gang sgrub pa'o// yang na rdo rje dang / pad+ma dang / byang chub kyi sems te/ gsum po 'di dag ni gsang ba'o// de yang // ra ni rdo rje zhes bshad la// yi ge ha ni pad+mar bshad// de dag gnyis ka'i sa bon ni// s+yaM zhes bya bar bshad pa yin// zhes gsungs pa yin te/ yi ger ni rdo rje'i rtse mo 'dra ba'i phyir ro// yi ge ha ni bya'i mchu 'dra ba'i phyir ro// sa dang ya gnyis yang dag par sbyor ba ni gnyis ka'i sa bon gyi gzugs can yin pa'i phyir ro// de yang s+yaM na hi da sra ba ne zhes bya ba'i mtha' ma phyis pa gang yin pa'o// zhes kong+ka na'i zhal snga nas kyis bshad do// skal ldan gyis ni dam tshig gi spyod pa la sogs pa rgyud kyi spyod par bya ba 'di dag thams cad kyang nyan thos la sogs pa la sba bar bya ba yin pas/ gsang ba zhes bya bar 'dod do// ji ltar bshad pa gsal bar bya ba'i phyir mdor bsdus pa ste zhes smos pa yin te/ shin tu bsdus pas so// de yang nam mkha' dang mnyam pa'i rgyud las ni shin tu rgyas par bshad pa yin no// don de nyid gsal bar bya ba'i phyir rgyas par bya ba min zhes bya ba smos pa yin no// yang na mdor bsdus pa ma yin gyi/ 'o na ci zhig ce na/ rgyas pa zhes smos te/ nam mkha' dang mnyam pa'i rgyud du ni gzhung rgyas pa yin la 'di ni don rgyas pa yin no zhes pa ste/ khams gsum gyi bdag nyid can gyi 'khor lo gsum 'dir bshad par bya ba yin pa'i phyir ro zhes kong+ka na'i zhal snga nas bshad do// mdor bsdus pa zhes bshad pa dang / rgyas par min zhes bya ba zlos pa'i nyes par 'gyur ro zhe na/ de ni bden mod kyi rnal 'byor pa gang shin tu bsdus pa la dga' ba rnams la mdor bsdus pa rnams zhes smos su zin kyang mdor bsdus pa rjes su mi rtogs pas de rnams gcig tu yang dag par yid ches par bya ba'i phyir rgyas par min zhes gsungs pa yin no// mdor bsdus pa zhes bya ba ni stong pa nyid dang // snying rje dbyer mi phyed pa'i rang bzhin can gyi byang chub kyi sems tsam ni 'dir blang bar bya ba nyid du bstan pa'i phyir ro// rgyas par min zhes bya ba ni lus dang ngag dang yid kyi kun nas nyon mongs pa'i bya ba dang bral bas 'dod pa'i longs spyod thams cad rdzogs pa'i byang chub kyi tshul du bstan pa'i phyir ro// yang na mdor bsdus min zhes sbyar te/ dpa' bo dang dpa' mo'i dbang mo ma lus pa'i sgom pa bshad pa'i phyir ro// rgyas par min zhes bya ba ni dpa' bo dang dpa' mo'i dbang mo'i rigs can ni thams cad dpa' bo dang dpa' mo'i dbang mo rnams yin no zhes bshad pa'i phyir ro// de yang 'og nas/ mkha' 'gro ma ni nyi shu bzhi// phag mo'i rigs las yang dag 'byung // zhes ji skad bshad pa lta bu'o// yang na mdor bsdus min zhes bya ba ni bskyed pa'i rim pas so// rgyas par min par zhes bya ba ni rdzogs pa'i rim pas so// de yang // rim pa gnyis la brten nas ni// rdo rje can gyi rgyud ston mdzad// ces ji skad bshad pa lta bu'o// yang na mdor bsdus min zhes bya bas ni dam tshig gi spyod pa la sogs pas bsod nams kyi tshogs ma lus pa ston pa'i phyir ro// rgyas min par zhes bya ba ni shes rab thabs kyi sbyor ba ji bzhin zhes bya bas ye shes kyi tshogs ma lus pa ston pa'i phyir ro// yang na mdor bsdus pa ste zhes bya ba ni gzhung nyung ba'i phyir ro// rgyas min par zhes bya ba ni dpal gsang ba 'dus pa la sogs pa rnal 'byor gyi rgyud ma lus pa'i bskyed pa'i rim pa rnams 'dir bskyed pa'i rim pas bshad pa'i phyir ro zhes skal ldan grags pa 'dod do// gsang ba'i tshig khyad par du byed pa ni/ dpal he ru ka yang dag sbyor// zhes bya'i tshig bzhi yin no zhes kong+ka na'i zhal snga nas bzhed la/ skal ldan grags pa dpal he ru ka nyid yang dag sbyor gyi tshig nyid kyis khyad par du byas pa yin no zhes 'dod de/ dpal gyi sgra ni mchod pa'i tshig yin la/ dpal gtso bor gyur pa'i he ru ka ni dpal he ru ka'o// de'i yang dag par sbyor ba yin pas na yang dag sbyor ro// slob dpon gzhan dag ni dpal he ru ka'i rnam pas sems rtse gcig pa nyid kyi mtshan nyid yin no zhes zer ro// yang dag sbyor zhes bya ba ni rang gi rig pa dang gnyis su med par gyur pa ste/ rdo rje dang pad+ma yang dag par sbyor ba'i mtshan nyid thabs dang shes rab khyad par can gyi rang bzhin yin no zhes skal ldan grags pa 'dod do// srid pa gsum gyi bdag nyid can yin pa'i phyir he ru ka zhes bya ba'i yi ge gsum gyi brjod pa yin pa'am/ chos thams cad ni rgyu dang bral ba dang / chos thams cad ni rtog pa dang bral ba dang / chos thams cad ni gang na yang mi gnas pa zhes bya ba ni he ru ka zhes bya ba yin no zhes kong+ka na'i zhal snga nas bzhed do// skal ldan grags pa ni sku gsum gyi bdag nyid can yin pa'i phyir ram// 'khor gsum yongs su dag pa'i phyir ram/ dri ma gsum dang bral ba'i phyir ram/ dus gsum dang mkhyen pa'i phyir ram/ theg pa gsum ston par mdzad pa'i phyir ram/ dkon mchog gsum ston par mdzad pa'i phyir ram// sku gsung thugs rnam par dag pa'i phyir he ru ka zhes bya bar 'dod do// yang na dpal zhes bya ba ni thugs rje chen po la bya la/ he ru ka zhes bya ba ni shes rab la bya'o// yang na dpal zhes bya ba ni shes rab bo// he ru ka zhes bya ba ni thabs la bya'o zhes skal ldan grags pa 'dod de/ bsod nams dang ye shes kyi bdag nyid can yin pa'i phyir yang dag par rdzogs pa'i sangs rgyas yin no zhes skal ldan dgongs so// 'dod pa kun don sgrub byed yin// zhes bya ba la/ 'dod pa kun ni thams cad kyi mngon par 'dod pa ste/ 'jig rten dang 'jig rten las 'das pa'i yid la re ba thob pa'i mtshan nyid can no// de nyid ni don te dgos pa'o// de sgrub par byed pa ni bcom ldan 'das te de bas na de la bya'o// yang na 'dod pa yang yin kun kyang yin pas 'dod pa kun zhes bya bar sbyor ro// phyi ma las zhes bya ba ni dpal gsang ba 'dus pa la sogs pa'i phyir mar gyur pa las so// phyi ma ste zhes bya ba ni mchog ste bstan par bya ba dang ston pa po dbye ba med pa'i phyir ro zhes kong+ka na'i zhal snga nas bzhed do// skal ldan grags pa ni mtha' med pa dang nyung zhing rnam par gsal la yongs su rdzogs pa nyid kyis lhad med pa kho nar sgrub pa'i thabs ji lta ba bzhin du bshad pas phyi ma las kyang phyi ma ste zhes bya'o zhes 'dod do// de yang // bde bar gshegs pas byang chub mtha' yas yin// zhes gsungs zhes bshad pa lta bu'o// mkha' 'gro ma ni khams gsum po thams cad na gnas pa rnams so// de rnams kyi dra ba ni tshogs so// de'i sdom pa ni yang dag par sdom pa ste/ sba bar bya ba zhes bya ba'i tha tshig go// mkha' 'gro ma ni nam mkha' la 'gro ba rnams te/ de ni mkha' 'gro ma ste 'phur zhing 'gro ba zhes bya ba'i don to// yang na mkha' 'gro ma rnams ni 'phur zhing 'gro ba'i ngang tshul can yin pa'i phyir phyi rol gyi 'gro ba las ldog pa nyid kyis na 'di ni dra bas bsdams pa lta bu yin pas/ mkha' 'gro ma ni dra ba'i sdom// zhes kong+ka na'i zhal snga nas bzhed do// skal ldan grags pa ni mkha' 'gro ma rnams kyi dra ba ni chu las kyang byung ba ste pad+ma la bya bar bshad do// der bde ba ste dga' ba 'dzin par byed pas na lhan cig skyes pa'i dga' ba dam pa'i bdag nyid can yin pa'i phyir bde mchog ste de bas na de la bya'o zhes 'dod do// dpal he ru ka yang dag sbyor// zhes bya ba ni brjod par bya ba'i tshig go// mkha' 'gro ma yi dra ba'i sdom// zhes bya ba ni dgos pa'i tshig go// 'dod pa kun don sgrub byed pa// zhes bya ba ni dgos pa'i yang dgos pa'i tshig yin no// da ni bcom ldan 'das dpal he ru ka'i dbang du byas pa'i bdag nyid che ba bstan pa'i phyir dang po re zhig gnas phun sum tshogs pa bstan pa yin no zhes kong+ka na'i zhal snga nas bzhed do// bsod nams med par 'dod pa'i don kun 'grub mi 'gyur// zhes bshad pas/ ye shes kyi tshogs kyi sngon du bsod nams kyi tshogs bsag par bya ba nyid yin du zin kyang shes rab kyi rgyud 'di la shes rab gtso bo nyid du bstan pa'i phyir ram// yang na/ dang ldan nyid phyir chos la brten// shes rab ldan phyir yang dag rig // 'di gnyis gtso bo shes rab ste/ de yi sngon 'gro dad pa yin// zhes bshad pa dang / dkon mchog ta la la'i gzungs las/ de kho na nyid rtogs par byed pa ni shes rab yin no zhes gsungs pa'i phyir/ gnas bshad pa'i zur gyis dang po kho nar shes rab dang ye shes bstan pa yin no zhes skal ldan grags pa 'dod do// gsang ba'i sgras ni 'dir khams gsum pa na gnas pa'i rnal 'byor pa thams cad la bya bar bshad do// gsang ba dam par gyur pa'i gsang ba der ro gcig pa nyid du tshul gcig pa nyid kyis nam mkha'i khams su gtogs pa thams cad khyab pa'i bcom ldan 'das dpal he ru ka rdo rje phag mo la sogs pa dang yang dag par sbyor ba'i bzhugs gnas so// mchog ni phul du byung zhing gtso bor gyur pa ste/ 'jig rten dang 'jig rten las 'das pa'i ye shes kyi gzhir gyur pa bla na med pa yin pa'i phyir ro// dgyes pa na zhes bya ba ni bla na med pa'i mchod pa'i rol pa'i bya bas nyams dga' bar bya ba nyid yin pa'i phyir ro// 'khor phun sum tshogs pa gzhan ma yin pa nyid du bstan pa'i phyir/ thams cad bdag nyid rtag tu bzhugs// zhes bya ba gsungs so// khams gsum pa thams cad kyi bdag nyid can gyi 'khor lo gsum la rnam par bzhugs pa rnams kyi sku dang gsung dang thugs kyi bdag nyid der ro// rtag tu zhes bya ba ni su dang yang nam yang 'bral ba med pa'i ngo bor ston to// bzhugs zhes bya ba ni khams gsum pa dang ma bral ba nyid dang / khams gsum pa rnam par gnon pa nyid kyis rnam pa gcig pa nyid kyi rnam par bzhugs shing mi 'jigs pa'i rang bzhin nyid du ston pa yin par shes par bya'o// de yang khams gsum rnam par rgyal ba'i rgyud las// 'dod chags 'bar ba 'dzin pa shin tu rnam par dag pa'i 'dod chags 'bar ba 'dzin pa chos rnams kyi chos kyi rang bzhin gyis 'od gsal ba ste/ rang bzhin gyis 'od gsal ba ni chos kyi dbyings kun du 'gro ba stong pa nyid do zhes ji skad gsungs pa lta bu'o// mkha' 'gro kun dngos zhes bya ba ni sngon du slob dpon gyis rnal 'byor ma thams cad rang bzhin zhes bya bar bshad do// skal ldan grags pas ni mkha' 'gro kun dngos zhes bya ba ni stong pa nyid bco brgyad kyi rang bzhin yin zhes bshad de/ stong pa nyid gang yin pa de ni shes rab yin la// de nyid ni mkha' 'gro ma yin no zhes skal ldan dgongs so// sems dpa' ni zhes bya ba ni sems can thams cad kyi don mdzad par spyod pa'i phyir ro// yang na mchog tu brtan pa'i yon tan dang ldan pas na sems dpa'o// rdo rje zhes pa ni mi phyed pa'i phyir ro// sems dpa' zhes pa ni ye shes kyis sems can thams cad kyi don mdzad pa la gnas pa'i phyir ro// yang na tshangs pa dang khyab 'jug dang / sum cu rtsa gsum pa la sogs pas bskyod par mi nus pa gang la mnga' ba de ni rdo rje sems dpa'o// lhan cig skyes pa'i kun du dga' ba de'i rang bzhin nyid du gyur pas rab tu dga' ba'i bde ba zhes bya'o// thabs dang shes rab kyi rang bzhin nyid yin pa'i phyir ram/ nyid dang gzhan gyi don phun sum tshogs pa dang ldan pa nyid kyis na mchog ste phul du byung ba'o zhes kong+ka na'i zhal snga nas bzhed do// in+d+ra b+hU ti'i zhal snga nas ni/ gsang ba zhes bya ba ni sa'i khams so// mchog ces bya ba ni chu'i khams so// dgyes pa zhes bya ba ni me'i khams so// thams cad bdag nyid ces bya ba ni rlung gi khams so// rtag tu bzhugs zhes bya ba ni nam mkha'i khams so// yang na gsang ba zhes bya ba ni rnam par snang mdzad do// mchog ces bya ba ni rin chen 'byung ldan no// dgyes pa zhes bya ba ni 'od dpag med pa'o// thams cad bdag nyid ces bya ba ni don yod grub pa'o// rtag tu bzhugs zhes bya ba ni mi bskyod pa'o// de la 'khrul ba med cing g.yo ba med pas rnam par mi g.yo ba'i chos kyi dbyings kyi rang bzhin nyid yin pas na mi bskyod pa'o// rnam par snang zhing gsal bas na rnam par snang mdzad de/ me long lta bu'i ye shes rnam par dag pa'i rang bzhin me long gi ngos la gnas pa'i gzugs brnyan ltar so sor snang ba'o// rin po che ni mnyam pa nyid kyi ye shes la/ de nyid gang gi tog tu gyur pa gang yin pa de la de skad ces bya'o// dpag tu med cing mtshungs pa med pa'i rang bzhin can gyi 'od gang la mnga' ba de la de skad ces bya'o// so sor rtog pa'i rang bzhin can shes bya thams cad la phyin ci ma log pa mnga' ba'o// don yod pa ni gang gi bdag nyid 'bras bu dang bcas pa ste de lta bur 'gro ba ma lus pa'i phan pa bskyed pa'i ngo bo bya ba grub pa'i rang bzhin mnga' ba'o zhes bzhed do// yang na pad+ma'i zhal snga nas kyis ni gsang ba zhes bya ba ni gzugs kyi phung po'o// mchog ces bya ba ni tshor ba'i phung po'o// dgyes pa zhes bya ba ni 'du shes kyi phung po'o// thams cad bdag nyid ces bya ba ni 'du byed kyi phung po'o// rtag tu bzhugs zhes bya ba ni rnam par shes pa'i phung po'o zhes bshad do// yang na dpal u rgyan pa'i zhal snga nas kyis ni gsang ba zhes bya ba ni dgod pa'o// mchog gi zhes bya ba ni bltas pa'o// dgyes pa zhes bya ba ni lag bcangs so// thams cad bdag nyid ces bya ba ni gnyis gnyis 'khyud pa'o// rtag tu bzhugs zhes bya ba yang 'di nyid do zhes bshad do// yang na gsang ba zhes bya ba ni snying ga'i dbus na gnas pa'i pad+ma 'dab ma brgyad pa lte ba dang bcas pa'i dbus su chud pa'i me 'bar ba'i gzugs can chu shing gi me tog lta bu kha thur du bltas par 'phyang ba'i rtsa sbubs kyi nang ngo // yang na gsang ba zhes bya ba ni dga' ba'o// mchog gi zhes bya ba ni mchog tu dga' ba'o// dgyes pa zhes bya ba ni dga' ba'i mtha'o// thams cad bdag nyid ces bya ba ni lhan cig skyes pa'i dga' ba'o// rtag tu bzhugs zhes bya ba ni thams cad kyi'o// yang na btsun mo'i b+ha ga thams cad nyid ni gsang ba zhes bya'o zhes skal ldan grags pa 'dod do// rang byung zhes bya ba ni rang nyid kho na byung bas na rang byung ba ste/ gzhan las ma byung zhing gang gis kyang ma byas pas na rang byung zhes bya'o zhes kong+ka na'i zhal snga nas 'don to// skal ldan grags pa ni gdod ma nas ma skyes pa'i phyir rang byung zhes bya'o zhes 'dod de/ de yang // thog ma tha ma med zhi ba// dngos dang dngos med zad pa'i gtso// stong nyid snying rje mi phyed pa// byang chub sems zhes bya bar bshad// ces ji skad gsungs pa dang / bdag las ma yin gzhan las min// gnyis ka las min rgyu med min// dngos po gang dag gang na yang // skye ba nam yang yod ma yin// zhes bshad pas bdag las skye bar 'thad pa ma yin no// bcom ldan 'das zhes bya ba ni skal pa phun sum tshogs pa dang ldan pa'i phyir ram/ bdud bzhi bcom pa'i phyir ram/ 'dod chags la sogs pa'i nyon mongs pa rnams bcom pa'i phyir ram// dbang phyug la sogs pa'i yon tan drug dang ldan pa'i phyir bcom ldan 'das zhes bya ste/ de yang // dbang phyug dang ni gzugs bzang dang // dpal dang ye shes grags pa dang // brtson 'grus phun sum tshogs pa ste// drug po de la ldan zhes brjod// ces ji skad bshad pa lta bu'o// dpa' zhes pa ni dpa' bo nyid kyis rnal 'byor gzhan dag las dgar ba'i don te// dper na srid sgrub ni gzhu 'dzin pa yin no zhes pa lta bu'o// yang na 'di ni dpa' bo nyi shu rtsa bzhi'i bdag nyid can yin pa'i phyir dpa' bo gzhan las dgar ba yin no zhes kong+ka na'i zhal snga nas bzhed do// skal ldan grags pa ni lhan cig skyes pa'i dga' ba'i bdag nyid can yin pa'i phyir// 'di nyid ni dpa' bo'i mchog yin no zhes 'dod de// lhan cig skyes pa'i dga' ba las gzhan pa'i mchog tu gyur pa'i gnas med pa'i phyir ro zhes skal ldan grags pas dgongs so// mngon par rtogs pa bsten pa'i phyir sgra'i tshul las zhes pa la sogs pas gsungs te/ sgra yi tshul las nges 'byung zhing // zhes bya ba nas brtsams te/ rgyud las gsungs pa mnyan par gyis// zhes bya ba'i mthar thug par sbyar ro zhes kong+ka na'i zhal snga nas bzhed do// skal ldan grags pa ni ji bzhin zhes bya ba'i bar dang sbyar ro zhes 'dod do// sgra'i tshul las nges 'byung rnams// zhes bya ba ni dbang po gnyis yang dag par sbyor ba las byung ba ste/ sgra'i tshul las zhes bya ba 'di la bla ma'i man ngag sna tshogs yod mod kyis// bla ma'i man ngag du ma ni gzhung mangs kyis dogs pa'am// yongs su mi shes pas 'dir nges par ma byas so// de lta mod kyi oM AHhUM zhes bya ba'i yi ge gsum bsgoms la hUM yongs su gyur pa las rdo rje/ rdo rje'i lte ba la yi ge hUM/ oM ni AHla/ AHni hUM la/ de bzhin du rim gyis rdo rje'i rtse mo nas brtsams te rdo rje'i lte ba'i bar rdo rje'i lte ba yang yi ge hUM la'o// U ni ha la'o// ha ni mgo la'o// mgo yang zla ba kham pa la'o// zla ba kham pa yang thig ler ro// thig le yang sgra la'o// sgra yang sgra tsam la 'jug ste/ sgra tsam yang dmigs pa spangs par bsams te/ dkyil 'khor gyi 'khor lo ji lta ba bzhin du bsgom par bya'o// nges 'byung rnams zhes bya ba ni khams gsum pa na gnas pa'i dpa' bo dang rnal 'byor ma rnams so// de nyid kyis na tshig mang po pa'i mtha' can yin no zhes kong+ka na'i zhal snga nas bzhed do// skal ldan grags pa ni nges 'byung rnams zhes tshig mang po par bstan du zin kyang tshig gcig pa nyid du khong du chud par bya'o zhes 'dod do// de yang // 'jig rten gsum du rnyed par dka'// zhes bshad pa'i phyir bdag po grub pa nyid kyis 'gro ba gsum grub pa yin no zhes skal ldan dgongs so// de nyid kyis na dpa' bo dang dpa' mo'i dbang phyug ma'i dkyil 'khor ba rnams gtso bo'i sa bon nyid las bskyed par 'dod pa yin no zhes 'dod do// dam tshig ni rnam pa gnyis te/ bsrung bar bya ba dang / bza' bar bya ba'o// de gnyis kyi spyod pa ni nyin mtshan rtag tu bsten pa'o// de nyid kyi spyod yul can gyi yul gang la yod pa de la de skad ces bshad kyi mchod pa dang phyag bya ba la sogs pa'i spyod yul gzhan dag ni ma yin no zhes bcom ldan 'das dgongs so// yang na dam tshig gi lha mo rnams te gang gi phyir de lta bu rgyud las gsungs pa mnyan pa'i cho ga shes pas mnyan par gyis zhes bya bar sbyar ro// 'jig rten gsum du rnyed par dka'// zhes bya ba ni 'jig rten gsum por ro// yang na 'jig rten gsum ni 'khor lo gsum gyi dpa' bo rnams te/ de rnams shes par bya ba ni rnyed par dka' ba'o// yang na lha rnams ro gcig par gyur pa nyid kyis cho ga shes pa yin par bshad do// dang po dbus dang tha mar gnas te sku la sogs pa'i 'khor lo la yang dag par gnas pa'o// shes rab thabs kyi sbyor zhes bya ba la/ shes rab ni rdo rje phag mo la sogs pa'i mkha' 'gro ma thams cad do// thabs ni bcom ldan 'das la sogs pa'i dpa' bo thams cad de/ de rnams dang lhan cig yang dag par sbyor ba'i cho ga shes pa gang yin pa de la de skad ces bya'o// ji bzhin zhes bya ba ni ji ltar gsang sngags bzlas pa dang / bsam gtan la sogs pa dang ldan pa de ltar spyod nyid ces bya ba zhi ba dang / rgyas pa dang / dbang dang / rengs pa dang / dgug pa dang / rmongs par bya ba la sogs pa'o// sbyor ba gcig pur ma zad kyi/ cho ga shes pa rnams rgyud las zhes pa nam mkha' dang mnyam pa'i rgyud las ji skad gsungs pa de thams cad rgyud 'dir mnyan par gyis shig pa'o// sogs pa'i sgras ni sbyin sreg la sogs pa bstan pa yin no zhes kong+ka na'i zhal snga nas bzhed do// skal ldan grags pa ni ji bzhin de bzhin zhes pa bcom ldan 'das kyi khyad par du bya ba ji snyed pa la bya bar 'dod do// de nyid kyis na dang por des lung gang zhig gis rnam par bkod par 'gro ba na grags pa'o// de'i don ni 'di yin te// shes rab ni pad+ma'o// thabs ni rdo rje'o// de gnyis yang dag par sbyor ba ni gnyis su med par yang dag par gyur pa'o// de nas dga' ba dang / mchog tu dga' ba dang / dga' ba'i mtha'i rim gyis nga dang nga'i zhes bya ba la sogs pa'i rtog pa'i dra ba ma lus pa dang bral ba mchog tu bde ba dam pa'i rnam par shes pa skye zhing skad cig gis sangs rgyas bcom ldan 'das ci 'dra ba 'di de 'dra bar 'gyur ro// de yang dpal gsang ba 'dus pa las/ bcom ldan 'das de bzhin gshegs pa thams cad kyi sku dang gsung dang thugs rdo rje'i snying po btsun mo'i b+ha ga la bzhugs so zhes ji skad gsungs pa lta bu'o// gang dag gis ni yang dag sbyor las byung gang bde ba'i rang bzhin 'di// shin tu bsdus pas ma lus yang dag rig cing rnam par rol pa gang // gang gi thabs kyis rab tu brtan par nus par gyur pa'i spyod yul du// mnyam pa'i bde ba ma nyams 'di nyid gcig bu'i spyod yul gyur pa yin// dris pa 'dir ni dpyad par bya ste/ rjes su myong ba gang dang gang yin pa de thams cad ni brdzun pa yin te/ sgyu ma'i skyes bu bzhin no// rjes su myong ba yang ji bzhin de bzhin zhes bshad pa lhan cig skyes pa'i dga' ba'i rang bzhin gnyis su med pa'i ye shes kyi mchog ces bya ba yin la gnyis su med pa'i ye shes ni rjes su myong ba med pas de ltar rnam par gzhag pa mi 'thad de/ gang ji ltar rjes su myang ba de de ltar rnam par gzhag par bya ba ma yin no zhes pas thal bar 'gyur ro// rjes su ma myong bar yang bden par yang 'gyur ro zhes smra bar 'os pa yang ma yin te/ gcig dang du ma dang / skad cig pa dang skad cig pa ma yin pa dang // rang rig pa dang / rang rig pa ma yin pa'i rang bzhin dang bral ba nyid du ni/ gang gi yang bden pa nyid ma yin pa'i phyir ro// de ltar sems can mi mthun pa'i phyogs las nges par ldog ste/ sbyor nyid ces bya ba ni bcom ldan 'das kyis yum la 'di skad gsungs so zhes kha cig 'dod do// gzhan dag na re gnyis kas gsung gcig tu 'di skad ces bka' stsal to zhes 'dod do// la la ni bcom ldan 'das la yum gyis gsol pa yin no zhes 'dod do// bar ma zhes bya ba ni pad+ma'i dbus te/ der dbugs 'byin pa'i mchog gis zhes pa lce la rnam par 'jog pa dang / dri'i chu dang bcas pa ni ri lu zhes pa'o// rnal 'byor zhes bya ba rdo rje phag mo'o// dus kyi khyad par gyis zhes bya ba 'byung ba'i mthar thug pa'i dus kyis zhes kong+ka na'i zhal snga nas bzhed do// in+d+ra b+hU ti'i zhal snga nas kyis/ byang chub sems dpa' rnams kyi byang chub ni tshogs gnyis dang bral ba ma yin pas ye shes kyi tshogs gsungs nas bsod nams kyi tshogs gsung ba yin la/ gong ma'i bsod nams kyi tshogs ni dam tshig nyams su blang ba las gzhan ma yin pas de nyid kyi phyir dbus su zhes bya ba la sogs pa gsungs pa yin te/ dbus su ni sa bon no// dbugs 'byin ni mtshal chen no// mchog ni sha chen no// dri ni dri chen no// chu ni rdo rje'i chu ste/ 'di rnams las ri lu byas la mchod par bya zhes pa bdag nyid tshim par bya ba'o// de yang // bshang gci khu ba khrag rnams la/ smad pa dag tu mi bya ste// cho ga bzhin du rtag tu bza'// gsang ni rdo rje gsum las 'byung // zhes ji skad gsungs pa lta bu'o// ci'i phyir zhe na/ gang gi phyir/ pho nyas lhan cig skyes dngos grub// mchog dang 'bring dang tha ma ste// zhes bya ba de'i phyir// yid ni nang du chud pa yis// 'dod pa'i dngos grub bsgrub par bya// zhes bya ste/ phyi'i rig ma 'khor lo gsum la gnas pa thams cad yid kyis mnyes par bya'o zhes kong+ka na'i zhal snga nas bzhed do// lhan cig skyes pa ni lhan cig skyes pa'i rnal 'byor ma rnams so// de la rnal 'byor ma ni gsang sngags las skyes pa dang / gnas las skyes pa dang / lhan cig skyes pa ste gsum yod pa las 'dir lhan cig skyes pa zhes bya ba ni nye bar mtshon pa tsam ste/ rnal 'byor ma gsum car gyi dngos grub kyang mngon sum du byed par 'gyur ro zhes pa'i don to// de la mchog ni lhan cig skyes pa'o// 'bring ni gnas las skyes pa'o// tha ma ni gsang sngags las skyes pa'o// yang na mchog ni mkha' la rgyu ba'o// 'bring ni sa la rgyu ba'o// tha ma ni sa 'og na rgyu ba'o// 'di dag grub pas dgos pa ci zhig grub ce na/ yid ni nang du chud pa yis// zhes bya ba gsungs te/ rang gi sems tsam gyis so// 'dod pa'i dngos grub ni mngon par 'dod pa'i dngos grub ste/ de bsgrub par bya'o zhes skal ldan grags pa 'dod do// rang rdzas thig les zhes pa ni rang gi byang chub kyi sems kyis so// sangs rgyas kyi sgras ni mig la sogs pa la bya bar bshad la/ byang chub sems dpa'i ni lag pa dang rkang pa la sogs pa'o// de yang dpal gsang ba 'dus pa las/ mig bzangs brtan pa'i blo ldan pas// khu ba blangs nas bza' bar bya// 'di ni sngags rnams thams cad kyi// sku gsung thugs kyi mchod pa ste// ye shes rdo rje can gyis gsang // sngags rnams dngos grub byed par gsungs// zhes ji skad gsungs pa lta bu'o// gsang sngags zlos pa dang zhes bya ba la sngags zlos pa zhes pa ni// sngags zlos pa dang ldan na 'grub par 'gyur gyi gzhan du ma yin pa'o// bsam gtan ni ting nge 'dzin te/ sems rtse gcig pa'i mtshan nyid yin la// des na ni zhes bya ba ni nges par gzung ste/ bsam gtan dang sngags zlos pa dag las byang chub 'byung bar 'gyur gyi gzhan du ma yin no zhes ston to// sbrang rtsi ni khu ba'o// mtshal ni khrag go// ga bur bcas zhes bya ba ni sha chen dang bcas pa'o// dmar dang zhes bya ba ni gci ba'o// tsan+dan zhes bya ba ni bshang ba'o// tshogs kyi nang du zhes bya ba ni 'khor lo gsum gyi dbus su'o// bzhag pa zhes bya ba ni nyams su blangs pa'o zhes kong+ka na'i zhal snga nas bzhed do// kam+pa la'i zhal snga nas kyis ni dur khrod du tshogs kyi 'khor lo'i dbus su rdo rje rigs la sogs pa'i shes rab dang thabs kyi sbyor bas gzhag par bya'o zhes 'dod do// thams cad kyang yin la rdo rje yang yin pas na thams cad rdo rje ste/ dpa' bo thams cad do// rdo rje rnams kyi mtshan ma ni mtshan ma ste dam tshig go// yang na dam tshig gi sgras ni pad+ma'i snod la bya'o// der 'di 'dzin pas na/ rdo rje kun mtshan mtshan ma 'dzin// zhes bya'o// 'di dag ni bdud rtsi lnga'i khyad par yin no zhes kong+ka na'i zhal snga nas bzhed do// skal ldan grags pa ni mtshan ma 'dzin zhes bya ba la dung chen po'i rgyan la sogs pas 'dzin pa yin no zhes 'dod do// rnal 'byor pa yis zhes bya ba ni/ rnal 'byor 'dzin cing sgom pa dang // gsang sngags zlos pa dang ldan pa// zhes bya ba'i don to// spyod pa ni bza' ba ste bza' bar bya ba'o// de yang dpal gsang ba 'dus pa las// bud med rab tu mdangs ldan pa/ lo grangs bcu drug lon pa ni// dri dang me tog phreng brgyan te// yon tan ska rags mA ma kIr// shes rab can gyis byin brlabs la// de yi dbus su mnyes par bya// sangs rgyas zhi ba'i gnas spros pas// nam mkha'i dbyings ni rab tu brgyan// bshang gci khu ba khrag la sogs// lha rnams la ni dbul bar bya// de ltar byas na sangs rgyas dang // byang chub sems dpa' grags chen mnyes// zhes gsungs pa dang / zhi ba'i btung ba bzhin myangs na// zhes bya ba ni slob dpon Dom+bi ba'i zhal snga nas kyis mchod sbyin gyi dus su bram ze chang bsten pa lta bur ro zhes 'dod do// kong+ka na'i zhal snga nas ni bram ze rnams kyi mchod sbyin gyi dus su zhi ba'i btung ba bsten par bya zhes 'dod do// mchod bzhi zhes bya ba ni phyi dang / gsang ba dang / nang gi bdag nyid dang / yid kyi rang bzhin la sogs pas so// yang na phyag rgya chen po dang / dam tshig dang / chos dang / las kyi phyag rgya ste/ bzhi po 'di dag gis mchod pa ni mchod pa bzhi'o// de bzhin du dbang po gnyis kyis snyoms par 'jug pas snyoms par zhugs pa'i phyir 'dir dpa' bo zhes bcom ldan 'das la bod pa'o// de nyid 'dzin zhes bya ba ni/ rnal 'byor 'dzin pa'o// yang na de kho na nyid ni gzhan ma yin pa nyid de/ des na 'khor lo gsum la gnas pa thams cad dang / lhan cig tu dga' bar ro gcig pa 'dzin pa yin no zhes kong+ka na'i zhal snga nas bzhed de// slob dpon spyod pa pa'i zhal snga nas ni mchod pa bzhi ni thod pa bzhi yin la/ de bzhin du zhes pa ni rnal 'byor ma ste mkha' 'gro ma la sogs pa'i rnal 'byor ma bcu gnyis so// dpa' bo dbang gnyis snyoms 'jug pa// zhes bya ba ni dpa' bo dang dpa' bo'i dbang phyug ma nyi shu rtsa bzhi'o// snyoms par 'jug pa'i de nyid 'dzin// zhes bya ba ni shes rab kyis kun tu 'khyud pa'i dpal he ru ka ste/ rlung dang / me dang / chu dang / dbang chen dang / ri rab dang / sna tshogs rdo rje dang / sna tshogs pad+ma dang / A li dang / kA li dang / zla ba dang / nyi ma la sogs pa bla ma'i man ngag ji lta bas dkyil 'khor gyi 'khor lo legs par bsam par bya'o zhes 'chad do// dris pa bcom ldan 'das ni 'dod chags dang bral ba yin zhing nyon mongs pa'i sgrib pa dang shes bya'i sgrib pa ma lus par bcom pa'i mtshan nyid can nyid yin pa'i phyir 'dod chags dang bral ba'i bcom ldan 'das gang yin pa de ni 'dod chags dang bral ba la/ ci khro bo chen por bsgom pa la sogs par ston par mdzad pa ni 'os pa ma yin te/ dang por khro bo nyid ngan song gi rgyu'i mchog yin pa'i phyir khro bo nyid kyis 'khor ba ma lus par 'khor ba yin pas 'di ni 'dod chags dang bral bas gsungs pa ma yin la/ he ru ka'i dkyil 'khor yang bdud kyis bshad pa nyid yin no zhes smra bar mi 'gyur ram zhe na/ shes rab thabs dag sbyor ba yis// sku gsung thugs kyi phrin las rnams// gang zhig 'tshang rgyar mi 'gyur ba// bdag nyid che la de mi mnga'// zhes slob dpon in+d+ra b+hU ti'i zhal snga nas kyis bshad pa dang / bcom ldan 'das kyis kyang // gang zhig rmongs pa 'ching 'gyur zhing // du 'bod mthar ni nges 'gyur ba// de nyid kyis ni grol 'gyur zhing // shes rab thabs kyis bde ba thob// ces gsungs pa dang / gzhan yang // skye bo mi bzad pa yi las/ gang dang gang gis 'ching 'gyur ba// thabs dang bcas na de nyid kyis// srid pa'i 'ching ba las grol 'gyur// zhes gsungs pa yin no// 'di'i don ni 'di yin te/ mi dge ba bcu la sogs pa'i las gang dang gang gis ngu 'bod chen po la sogs pa sdug bsngal mchog tu skyed par byed pas 'gro ba rnams 'ching bar 'gyur ba'ang thabs dang bcas na de dang de nyid kyis grol bar 'gyur gyi// gzhan gyis ni ma yin no// 'o na mu stegs rigs ldan la sogs pa yang ci'i phyir grol bar ma gyur zhe na/ de'i phyir thabs dang bcas na zhes bya ba gsungs te/ thabs dang bcas par gnas pas na thabs dang bcas pa ste/ 'dir thabs kyi sgras ni dngos po ma lus pa brdzun par shes pa la bya ste/ phyi rol don mthong log pa ste// sems nyid kyang ni don du med// blo yis rnam par brtags pas na// gzung dang 'dzin pa yod ma yin// zhes bshad pa yin no// de'i don ni 'di yin te/ rigs ldan la sogs pa ni bdag dang bdag gi la sogs pa log par 'dzin pa la mngon par zhen pas blo phyin ci log tu gyur pa'i phyir mi dge ba bcu'i las la sogs pas ngu 'bod chen po la sogs pa'i sdug bsngal nyams su myong ba yin te/ 'di dag thams cad ni brdzun pa'o zhes phyin ci ma log pa la mkhas pa med pa'i phyir ro// dper na dug gi de kho na nyid mi shes par dug za ba la sogs pas sdug bsngal nyams su myong bar gyur la// dug gi de kho na nyid shes par gyur pa rnams ni 'chi ba la sogs pa'i sdug bsngal chen po lta smos kyang ci dgos kyi slar la lha'i lus can du gyur pa nyid yin no// de bas na 'di ltar/ shin tu gdug cing gtum pa la// zhi bas phan par mi 'gyur gyi// nang na zhi ba'i tshul can pas// dpa' bo dpa' ba nyid du spyod// ces gsungs pa'i phyir khro bo chen po'i rang bzhin can dpal he ru ka'i dkyil 'khor bsgom pa shes pa nyid bdag med pa'i de kho na nyid kyis na 'dod chags dang bral du zin kyang thugs rje chen po dang ldan pas de ltar ston pa la 'gal ba ci zhig yod de yang dpal gsang ba 'dus pa las// rnam par mi rtog don las byung // 'dod chags zhe sdang gti mug rigs// theg pa'i mchog ni bla med pa'i// dngos grub rab mchog sgrub par byed// rigs ngan smyig ma mkhan la sogs// gsod don don gnyer sems pa rnams// theg chen bla na med pa yi// theg mchog 'di la 'grub par 'gyur// sems can mtshams med la sogs pa'i// sdig pa chen po byed pa yang // rdo rje theg pa rgya mtsho ste// theg pa mchog ni 'di la grub/ snying nas slob dpon smod pa dag // bsgrubs kyang 'grub par yong mi 'gyur// srog gcod pa yi sems can gang // brdzun du smra la dga' ba dang // gzhan gyi nor la chags pa dang // rtag tu 'dod la spyod gang dang // bshang gci zas su za ba ste// de dag sgrub pa'i snod du 'gyur// zhes ji skad gsungs pa lta bu'o// de nyid kyis na mtshon cha rnon po sna tshogs bsnams pa'i phyag sna tshogs dang / nyi ma 'char ka lta bu'i spyan gsum dang / shas cher 'jigs su rung ba'i zhal bzhi la sogs pa dang ldan pa'i 'khor los sgyur ba chen por bcom ldan 'das rdo rje sems dpa' bsgom pa yang legs pa nyid yin par shes par bya'o// 'khor los sgyur ba chen po dang 'dra bar dpal he ru kas 'gro ba ma lus pa bdud rnams las rgyal ba thob par mdzad pa'i phyir dpal he ru ka ni 'gro ba bdud las rnam par rgyal bar mdzad pa'o// de'i tshe ji ltar na dkon mchog gsum la sogs pa la gnod pa'i bdud rnams zad par ma mdzad/ dman pa rnams ni da dung yang nyin re zhing gnod pa byed par snang ngo zhe na/ 'di ni shin tu nyung ste/ nor bu dang sngags dang sman la sogs pa don de lta bu'i bya ba byed pa yod kyang nad la sogs pa'i nyes pa chen po dang ldan pa'i skye bo rnams len par mi byed do// de bzhin du bcom ldan 'das thugs rje chen po'i stobs can 'gro ba ma lus pa'i bdud zad par mdzad pa bzhugs su zin kyang thog ma med pa'i 'khor ba 'khor ba'i rgyun du grags pa'i dam pa ma yin pa'i las gcig nas gcig tu brgyud pa'i rang rang gi nyams pas dkon mchog gsum la sogs pa la mchog tu 'khu bar byas nas mu stegs pa la sogs pa ngu 'bod chen po la sogs pa'i sdug bsngal nyams su myong bar gyur pa la bcom ldan 'das la nyes pa ci zhig mnga' ste/ sangs rgyas bcom ldan 'das ni gzhan dag la mngon par mtho ba dang nges par legs pa'i lam ston par mdzad pa la brtson pa nyid yin no// de yang // de bzhin gshegs pa ston mdzad yin// khyed rnams kyis ni de ltar gyis// zhes ji skad gsungs pa lta bu'o// de lta yin du chug na yang byang chub sems dpa' rnams ni 'jig rten dbang phyug la sogs pa rang bzhin zhi ba'i lha phyag gnyis dang zhal gcig la sogs par bsgom pa legs pa yin na/ dpa' bo dang dpa' bo'i dbang phyug ma la sogs par bsgoms pas ci zhig bya/ de ni bden mod kyi/ bsam pa'i khyad par ji bzhin du// sems can rnams la bstan par bya// zhes gsungs pas// gang bsam pa dpa' ba rnams 'khor los sgyur ba ltar bdag dang gzhan gyi don byed par 'dod pas de'i don du gdul bya'i skye bo rnams kyi dor mdzad nas bcom ldan 'das kyis bsgom pa 'di gsungs pa yin te/ 'di ni bsam gtan la sogs pas bgrod par bya ba nyid yin no// re zhig des chog go// gdod nas grub pa'i dur khrod du// zhes bya ba ni dkyil 'khor gyi 'khor lo 'di la ni stong pa nyid gtso bor gyur pas dur khrod nyid du bya bar 'os pa yin te/ dur khrod du gnas pa tsam nyid kyis stong pa dang / skad cig pa dang bdag med pa la sogs pa de lta bu'i rnam pas bla na med pa yang dag par rdzogs pa'i byang chub dang rjes su mthun pa'i sems phul du byung ba skye bar 'gyur ba'i phyir ro// le'u dang po'i bshad pa'o// // de la lci ba ma lhung bas zhes bya ba la sogs pas dkyil 'khor bshad pa'i chog gsungs pa yin te/ gang dag hu ni rang nyid kyi// las kyi cho ga rnams med par// der ni spyi yi rgyud dag las// bshad pa'i cho ga mkhas pas bstan// zhes gsungs pas 'dir spyi'i rgyud las gsungs pa'i cho ga btsal bar bya'o// spyi'i rgyud las gsungs pa'i cho ga ni/ dkyil 'khor gyi cho gar smras zin pas kho bos 'dir ma bris so// lci ba sa la ma lhung bas zhes pa ni rnam par snang mdzad kyis te/ gang gi phyir dur khrod kyi thal ba la sogs pas byug pa'i phyir ro// dur khrod du ni kun spyod cing // zhes bya ba ni ri'i phug la sogs pa mi ro bsregs pa la dur khrod ces bya'o// ro bsregs sol ba zhes bya ba la sogs pa ni go sla'o// slob dpon mtshan nyid bzang ldan zhing // zhes bya ba ni dad pa dang shes rab dang snying rje dang ldan pa/ byA ka ra Na dang / snyan dang gas dang sdeb sbyor la mkhas pa/ skar rtsis la byang ba/ tshad ma dang rig byed dang / sgrung gtam dang / lugs kyi bstan bcos la mkhas pa/ gtam gyi tshig shes pa dang / yi ge sna tshogs dang / yul sna tshogs kyi skad dang / gser dang / nor bu rin po che dang / bud med dang / skyes pa dang / glang po che dang / rta'i mtshan nyid la mkhas pa/ 'dri ba dang / ri mo dang / glu dang / rol mo dang / gar dang / mtshon cha'i sbyor ba sna tshogs dang / sman dpyad dang / sho rtse ba dang / mig 'phrul dang / shing bskyed pa dang / gser bsgyur rtsi dang / srang gi bstan bcos shes pa/ bsam pa dang brda la sogs pa la byang ba/ sen mo gcod pa la sogs pa'i bzo dang ldan pa/ 'dod pa'i bstan bcos shes pa/ shes rab dang ldan zhing 'dzin nus pa/ shes gnyen can/ smra mkhas pa/ thags thogs med pa/ thabs cir bya ba la mkhas pa/ rtag tu spro ba che ba/ sdug bsngal bzod pa/ bla ma dang / rnal 'byor ma dang / dam tshig dang / dkon mchog gsum la gus pa dang ldan pa/ pha rol tu phyin pa bcu la dga' ba/ 'jigs pa dang / ngo tsha ba dang / zhum pa med pa/ rab gnas dang / sbyin sreg dang / dkyil 'khor la sogs pa las rab 'byam sna tshogs la mkhas pa/ bla ma la brnyas pa dang / bde bar gshegs pa'i bka' las 'das pa dang / 'khrul pas spun gyi nyes pa smra ba dang / byams pa chen po spong ba dang / byang chub kyi sems 'dor ba dang / dam pa'i chos la smod pa dang / gsang ba sgrogs pa dang / phung po lnga la smod pa dang / theg pa chen po la the tshom za ba dang / gdug pa can la byams pa dang / log pa'i chos la rtog pa dang / dad pa'i sems can spong ba dang / dam tshig thob pa mi bsten pa dang / bud med la smod pa zhes bya ba'i rtsa ba'i ltung ba dang bral ba ni rdo rje slob dpon zhes bya bar bshad do// yon tan gyi rab mchog gsungs pa ni/ yang dag ye shes zhes bya ba la sogs pa yin no// de ltar nyes pa thams cad dang bral zhing yon tan thams cad kyis brgyan pa'i rnal 'byor pa ni dkyil 'khor 'bri ba la sogs pa nus pa yin no zhes bya bar bshad do// de la yang dag pa'i ye shes ni ye shes kyi mi mthun pa'i phyogs log pa'i shes pa la sogs pas sems can rnams kyi dbang po thams cad sun 'byin par byed pa ni nyes pa yin la/ yon tan ni yang dag pa'i ye shes la sogs pa ste/ dam pa rnams kyis bslab cing yang dang yang du goms par bya ba'i shes pa gang yin pa de ni yang dag pa'i ye shes so// yang dag pa ji lta ba'i don phyin ci ma log par rtogs pas ni phyin ci ma log pa ste/ yang dag pa'i don ji lta ba bzhin du rtogs pa la yang dag pa'i ye shes zhes bya'o// de yang dngos po dang dngos po med pa la sogs pa'i rnam par rtog pa ma lus pa dang bral ba/ mchog tu bde ba dam pa'i 'byung gnas rang rig par mtshan nyid gcig pa so sor snang ba'i khyad par don ji lta ba bzhin du rtogs pa la bya'o zhes slob dpon gsung ngo // skal ldan grags pa ni yang dag pa dang yang dag pa ma yin pa la sogs pa dngos po'i don thams cad dang bral ba kun brtags dang / gzhan dbang dang / yongs su grub pa brdzun du snang ba'i khyad par don ji lta ba bzhin du rtogs pa ni yang dag pa'i ye shes te/ mchog tu bde ba'i rnam pa la sogs pa yang dag pa'i don la mngon par zhen pa phyin ci log med pa yin no zhes 'dod do// yang dag pa'i don bsgoms pa'i rab kyi mthar thug pa las byung ba'i rnal 'byor gyi shes pa ji lta bu yin zhes rtogs na/ dngos po ma lus pa brdzun pa nyid yang dag pa'i don yin pas nyes pa med do// rgyud ces bya ba ni dpal 'khor lo bde mchog la sogs pa'i rdo rje'i tshig la mkhas pa'o// dpal ldan khrag 'thung gsang sngags shes// zhes bya ba ni snying po dang nye ba'i snying po la sogs par rten cing 'brel bar 'byung ba la sogs pa la nges par yid ches pas gsang sngags rtag tu zlos pa'o// khro med ces bya ba ni mi rigs pa spong ba'o// gtsang zhing zhes bya ba ni dam pa ma yin pa'i chos kyi don 'dod pa dang bral ba'o// sbyor shes ye shes pha rol 'gro// zhes bya ba la sbyor ba ni zhi ba la sogs pa'o// thod pas spyi bo brgyan byas shing // zhes bya ba ni thod pa lngas rtse bran byas pa'o// gug skyed dag gis lus brgyan cing // zhes bya ba ni thal chen dang / 'og pag dang / rus phreng sna tshogs pa'i rgyan gyis so// rus pa'i phreng ba yang dag gnas// zhes bya ba ni keng rus sna tshogs pa'i steng du bzhugs pa'o// dum gcig spyi bor brgyan pa dang / zhes bya ba ni spyi bor mi'i thod pa la sna tshogs rdo rje yod pa 'jog pa'o// rus pa'i phreng ba rnam par 'phyang // zhes bya ba ni mi'i rus pa las byas pa'i mchod phyir thogs la sogs pa'i dag byed 'phyang ba'o// bdag nyid shrI he ru kar byas nas zhes bya ba ni man ngag ji lta bas dpal he ru ka'i rnal 'byor du byas pa'o// de'i 'og tu ni/ dpal ldan he ru ka dran bya// zhes bya ba ni ye shes kyi 'khor lo spyan drang bar bya'o// 'khor lo 'di yi snying gar dgod// ces bya ba ni gnas pa la sogs pa'i lha rnams ji lta ba bzhin du rang gi lus la bsgom par bya'o// de ltar go bgos zhes bya ba ni go ba go ba byas nas rdul tshon gyi dkyil 'khor gyi 'khor lo'i tshon dgye bar bya'o// bdag nyid ces bya ba ni rang nyid do// go cha bcas zhes bya ba ni dpa' bo la sogs pa'i go cha dang ldan pa'o// sngags ni rtsa ba'i sngags la sogs pa'o// phyag rgya ni rdo rje phag mo ste/ de rnams kyis brgyan pa ni bsrungs pa'o// yang na phyag rgya dang sngags ni snying po dang nye ba'i snying po la bya ste/ de gnyis kyis so// sems med srad bu yis zhes bya ba ni bcu bzhi'am tshes brgyad la gang du byed par gyur pa de'i khar srad bu bcug ste/ de'i rjes la dur khrod du song ste srad bu blang bar bya ba de ni ro'i srad bu yin gyi ro'i rked pa la sogs pa ni ma yin la/ ro'i skra yin no zhes pa'i man ngag ni 'tsham pa ma yin te/ dkyil 'khor 'bri ba la de dag dgos pa ma yin pa'i phyir ro// ru d+hi ra ni chen pos bgos// zhes bya ba ni ro'i srad bu med par gyur na zhes rnam pa gzhan smras pa yin no// sngags pas nyis 'gyur rnam spyad cing // zhes bya ba ni spyod pa'i zhal snga nas kyis 'di ni nye bar mtshon pa tsam yin te/ khru gang la sogs pa nas brtsams te/ khru bcu drug pa'i bar du bya'o zhes gsung ngo // bza' ba kun gyis legs bkang ba'i// zhes bya ba ni bdud rtsi lngas so// snod ni steng du gzhag par bya// zhes bya ba ni sa las byas pa'i thod pa steng du gzhag pa'o// mar me brgya ni dbul bar bya// zhes bya ba la sogs pa ni til mar gyi mar me'o// yang smos pa ni nges par gzhag dgos pa'i phyir te/ mar me brgya ni gtso bo yin pa bstan pa'i phyir ro// lhag ma rnams ni go sla'o// le'u gnyis pa'i bshad pa'o// // slob dpon cho gas mnyes byas te// slob dpon khros na rab 'jig byed// de phyir thams cad yongs btang ste// rtag tu slob dpon rab mnyes bya// zhes bya ba la sogs pa'i tshul gyis bla ma mnyes par bya ba gsungs pa yin te/ sgra snyan dril bu dkrol zhes bya ba ni mtshan nyid thams cad kyis mtshan pa mtshan nyid ngan pa thams cad dang bral ba rigs lnga las byung ba'o zhes bya ba ni man ngag go// dril bu dkrol zhes bya ba ni phyi rol gyi bshad pas sgra ji bzhin pa nyid du bshad par bya'o// lhag ma ni go sla'o// lus dran pa nye bar gzhag pa ni mkha' 'gro ma'o// tshor ba dran pa nye bar gzhag pa ni lA ma'o// chos dran pa nye bar gzhag pa ni dum skyes ma'o// sems dran pa nye bar gzhag pa ni gzugs can ma'o// bshad dang ma bshad gang ci'ang rung // de kun dpal he ru kar gnas// zhes bya ba ni bshad pa dang ma bshad pa ni bshad pa dang ma bshad pa ste de thams cad shrI he ru ka bde mchog 'khor lo la gnas pa yin no// gzhan dag ni ma smos pa rnams kyang nyams su blang bar bya ba'i don yin no zhes zer ro// yang gzhan dag ni dpal he ru ka 'byung ba la bya'o zhes zer ro// skal ldan grags pa ni bshad pa dang ma bshad pa dag ni bshad pa dang ma bshad pa ste/ rnal 'byor ma'i rgyud dang rnal 'byor gyi rgyud ma lus pa las gsungs pa'i dkyil 'khor gyis sbyang ba la sogs pa de thams cad ma gsungs su zin kyang dpal 'khor lo bde mchog ni gsang sngags thams cad kyi snying po'i ngo bor gyur pa yin pas 'dir rnal 'byor pas rjes su spyad par bya'o zhes 'dod do// le'u gsum pa'i bshad pa'o// // de nas rnal 'byor ma rnams ni// sa rnams su ni rnam rol pa// zhes bya ba ni 'dod pa'i khams dang // gzugs kyi khams dang / gzugs med pa'i khams zhes bya bar mkha' 'gro ma brjod du med pa'i yang brjod du med pa rnams kyis mngon par khyab nas gnas so zhes slob dpon bzhed do// mkha' 'gro ma brjod du med pa'i yang brjod du med pas sa rnams te sa gsum na gnas pa'i 'jig rten pa rnams la yang rmi lam du nye bar bstan pas 'jigs pa med pa'i phyir rdzogs pa'i byang chub tu snyan gsan 'bebs par mdzad do// rnam par rol cing yang dag par rtogs par mdzad cing rjes su 'dzin par mdzad do zhes bya ba ni rmi lam du bstan pa'o// de rnams kyi nang nas gcig tu gtso bor gyur cing mngon par rtogs pa la dgos pa'i lha mo rnams gang yin pa de bshad pa yin no// 'dun pa'i rdzu 'phrul gyi rkang pa ni rab tu gtum mo'o// brtson 'grus kyi rdzu 'phrul gyi rkang pa ni gtum pa'i mig can ma'o// dpyod pa'i rdzu 'phrul gyi rkang pa ni 'od ldan ma'o// sems kyi rdzu 'phrul gyi rkang pa ni sna chen ma'o// dad pa'i dbang po ni dpa' bo'i blo can ma'o// brtson 'grus kyi dbang po ni kharba rI'o// dran pa'i dbang po na lang+ka'i dbang phyug ma'o// ting nge 'dzin gyi dbang po ni shing grib ma'o// shes rab kyi dbang po ni e rA ba ti'o// dad pa'i stobs ni 'jigs byed chen mo'o// brtson 'grus kyi stobs ni rlung gi shugs can ma'o// dran pa'i stobs ni chang 'thung ma'o// ting nge 'dzin gyi stobs ni lha mo sngo bsangs ma'o// shes rab kyi stobs ni shin tu bzang mo'o// ting nge 'dzin yang dag byang chub kyi yan lag ni rta rna ma'o// brtson 'grus yang dag byang chub kyi yan lag ni kha gA nA'o/ dga' ba yang dag byang chub kyi yan lag ni 'khor lo'i shugs can ma'o// shin tu sbyangs pa yang dag byang chub kyi yan lag ni khaN+Da ro ha'o// chos rnam par 'byed pa yang dag byang chub kyi yan lag ni chang 'tshong ma'o// dran pa yang dag byang chub kyi yan lag ni 'khor lo'i go cha ma'o// btang snyoms yang dag byang chub kyi yan lag ni shin tu dpa' mo'o// yang dag pa'i lta ba ni stobs chen ma'o// yang dag pa'i rtog pa ni 'khor los sgyur ma'o// yang dag pa'i ngag ni brtson 'grus chen mo'o// slob dpon in+d+ra b+hU ti'i zhal snga nas ni lha mo nyi shu rtsa bzhi po 'di rnams ni zhal gcig pa dang / phyag gnyis pa yin no zhes bzhed do// gzhon nu ma'i zhal snga nas dang / dri sbyor gyi zhal snga nas dang / spyod pa'i zhal snga nas ni/ 'di dag phyag gnyis pa la sogs pa nas brtsams te phyag 'bum pa'i bar dang / de bzhin du dpal u rgyan pa'i zhal snga nas ni phyag gi nges pa med pa yin no zhes bzhed do// dpal in+d+ra b+hU ti'i zhal snga nas kyi man ngag las ni thugs kyi 'khor lo la bzhugs pa ni nag po'o// gsung gi 'khor lo la bzhugs pa ni dmar po'o// sku'i 'khor lo la bzhugs pa ni dkar po'o zhes bzhed do// dpal u rgyan pa'i zhal snga nas ni thams cad kyi mdog kyang gtso bo'i sku mdog lta bu'o zhes bzhed do// bla ma'i man ngag las ni 'di rnams kyi gzugs ni ming ji bzhin du mthun par bsgom par bya zhes bshad do// rang ming brjod pa'i zhes bya ba la sogs pas ni rnal 'byor ma 'di rnams kyi sngags ni/ rang rang gi ming la thog mar oM dang tha mar hUM hUM phaT ces bya'o zhes ston to// gzhan dang 'bus zos rtswa dang mtshungs// zhes bya ba ni ji ltar srin bus zos pa'i rtsa ni snying po med par 'gyur ba de bzhin du dpal 'khor lo bde mchog las gzhan pa'i rgyud las gsungs pas ni snying po med pa yin no// le'u bzhi pa'i bshad pa'o// de nas thams cad chos 'byung bar// zhes bya ba la sogs pas ni bcom ldan 'das dpal he ru ka rtsa ba'i sngags btu ba gsungs pa yin te/ A li zhes bya ba ni dbyangs kyi yi ge'o// kA li zhes bya ba ni gsal byed do// mnyam byas nas zhes bya ba ni mnyam zhing mi mnyam pa med par yongs su rdzogs par bri ba nyid do// sde tshan la ni thim par bya// zhes bya ba ni dang por re zhig gsal byed rnams btu bar bya'o// bzhi bzhi ru ni shes byas la// sngags kyi tshig brgyad du 'gyur ro// zhes bya ba'i don to// thub pa mchog ni rgyas par bya// zhes bya ba ni yi ge ka nas ha'i bar du sde tshan bdun du 'gyur ro zhes bya ba'i don to// der gnas dpa' bo btu bya ba/ zhes bya ba ni lha rnams dang gsang sngags dag gi gzugs gcig pa yin pa'i phyir dpa' bo'i sgras ni 'dir sngags yin par bshad do// 'dod don thams cad sgrub byed pa// zhes bya ba ni sngags de las thams cad pa nyid du gyur pa'i nus pa'i khyad par ston pa yin no// bzhi pa'i lnga pa gang yin dang // zhes bya ba ni yi ge na la bya'o// lnga pa yi yang lnga pa dang // zhes bya ba ni ma'o// lnga pa yi ni bzhi pa dang // zhes bya ba ni b+ha'o// dang po'i gsum pa gang yin dang // zhes bya ba ni ga'o// de bzhin nyi shu rtsa dgu pa// zhes bya ba ni wa'o// bzhi pa'i dang po gang yin dang // zhes bya ba ni ta'o// mthar gnas pa yi bzhi pa dang // zhes bya ba ni wa nyid do// de nyid kyi gnyis pa ni ra'o// sum cu pa ni sha'o// nyi shu rtsa drug pa ni ya'o// brgya'i phyed byed pa ni ma'o// sum cu rtsa gsum pa ni ha'o// dang po'i dang po ni ka'o// mthar gnas pa'i gsum pa ni la'o// dang po'i gsum pa ni ga'o// sum cu rtsa gnyis pa nyid ni sa'o// bzhi pa'i lnga pa ni na'o// lnga pa'i bzhi pa ni b+ha'o// mthar gnas pa yi dang po'i gang // zhes bya ba ni ya'o// gnyis pa'i gsum pa ni dza'o// gsum pa'i dang po ni Ta'o// lnga pa'i lnga pa ni ma'o// dang po'i dang po ni ka'o// de bzhin bcu gcig pa nyid dang // zhes bya ba ni Ta'o// bcu drug pa ni zhes bya ba ni ta'o// gsum pa'i dang po ni Ta nyid do// nyi shu rtsa drug pa ni ya'o// bzhi pa'i gsum pa ni da'o// uSh+mA Na'i gnyis pa ni Sha'o// dang po'i dang po ni ka'o// nyi shu rtsa bdun pa ni ra'o// nyi shu rtsa brgyad pa ni la'o// dang po'i gsum pa ni ga'o// lnga pa'i bzhi pa ni b+ha'o// sum cu rtsa gcig pa ni Sha'o// bcwa lnga pa nyid ni Na'o// nyi shu rtsa lnga pa ni ma'o// dang po'i gnyis pa ni kha'o// nyi shu rtsa drug pa ni ya'o// sum cu rtsa gnyis pa ni sa'o// uSh+mA Na'i tha ma ni ha'o// sum cu rtsa gnyis pa nyid ni yang sa'o// lnga pa'i bzhi pa ni b+ha nyid do// gnyis pa'i gsum pa ni dza'o// lnga pa'i bzhi pa ni b+ha'o// uSh+mA Na'i gsum pa ni sa'o// nyi shu rtsa bdun pa ni ra'o// an+ta s+tha'i dang po ni ya'o// nyi shu rtsa gcig pa ni pa'o// an+ta s+tha'i gnyis pa ni ra'o// sum cu pa ni sha'o// lnga pa'i dang po ni pa'o// uSh+mA Na'i dang po ni sha'o// de bzhin yi ged+yA nyid dang // zhes bya ba ni rang gzugs nyid bstan pas bcom ldan 'das ma'i chos kyi phyag rgya'i sa bon du gsungs pa yin no// bzhi pa'i dang po ni ta'o// uSh+mA Na'i dang po ni sha'o// nyi shu rtsa brgyad pa ni la'o// dang po'i gnyis pa ni kha'o// gsum pa'i dang po ni Ta'o// dang po'i gsum pa ni ga'o// bzhi pa'i bzhi pa ni d+ha'o// an+ta s+tha'i gnyis pa ni ra'o// gsum pa'i lnga pa ni pa'o// yi ge byA rang gi gzugs su brjod pa ni bcom ldan 'das kyi chos kyi phyag rgya'i sa bon du bstan to// dang po'i bzhi pa ni g+ha'o// yi ge brgyad pa ni dza'o// bzhi pa'i lnga pa ni na'o// lnga pa'i lnga pa ni ma'o// nyi shu rtsa bdun pa ni ra'o// bzhi pa'i bzhi pa ni d+ha'o// nyi shu rtsa bdun pa ni ra'o// nyi shu rtsa drug pa ni ya'o// nyi shu rtsa lnga pa ni ma'o// sum cu rtsa gsum pa ni ha'o// bzhi pa'i bzhi pa ni d+ha'o// lnga pa'i lnga pa ni na'o// bzhi pa'i lnga pa ni na'o// dang po'i dang po ni ka'o// nyi shu rtsa bdun pa ni ra'o// an+ta s+tha'i bzhi pa ni wa'o// nyi shu rtsa gcig pa ni pa'o// uSh+mA Na'i gnyis pa ni Sha'o// de bzhin nyi shu rtsa drug pa// zhes bya ba ni yi ge ya'o// ka ra ka ra zhes bya ba la sogs pa ni phreng ba'i sngags nye bar dgod pa ste/ mkhas pa rnams rmongs par bya ba'i phyir ro// rig pa ni 'khor lo gsum la gnas pa'i mkha' 'gro ma rnams so// rgyal po ni de rnams kyi rgyal po ste/ de'i gsang sngags so zhes kong+ka na'i zhal snga nas bzhed do// skal ldan grags pa ni rtog pa ma lus pa dang bral zhing mngon par mtho ba dang nges par legs pa skyed par byed pa'i shes rab kyi pha rol tu phyin ma ni rig pa yin la/ bcom ldan 'das gang yin pa de nyid ni rig pa'i rgyal po ste/ de'i thabs la ltos nas shes rab gtso bo yin no zhes 'dod do// sgrub pa thams cad rnam spangs pa// zhes bya ba ni bklags pa tsam gyis 'grub par bzhed pa yin no zhes kong+ka na'i zhal snga nas bzhed do// skal ldan grags pa ni sgrub pa thams cad de sdom pa dang brtul zhugs dang / smyung ba la sogs pa lus dang ngag dang yid nyon mongs par byed pa nyan thos la sogs pas yongs su btags pa de rnams rnam par spang zhing yongs su dor ba yin no zhes 'dod do// le'u lnga pa'i bshad pa'o// // gzhan yang yi ge nyi shu gnyis// snying po yig bdun nye snying po// zhes bya ba ni shes rab dang ldan pa'i dad pa med pa rnams rmongs par bya ba'i phyir gsungs pa yin la/ yang dag pa'i don du dpa' bo drug gi go cha'i sngags btu ba yin no// ya tshogs brgyad pa'i sa bon dang // zhes bya ba ni ya nas brgyad pa'i sa bon ni yi ge ha'o// gug skyed bcu gnyis ni ma ning gi yi ge dor ba ste de dag gis mdzes par byas pa'i yi ge ha sa bon du dgod par bya'o// de yang ha hA hi hI hu hU haM hai ho hau haM haH/ yi ge bar ma dor byas la// zhes bya ba ni gnyis pa dang / bzhi pa dang / drug pa dang / brgyad pa dang / bcu pa dang / bcu gnyis pa dor ba ni he ru ka'i yan lag drug pa zhes bya ste/ dpal he ru ka yan lag drug ces bya ba'i don to// de yang rten dang brten pa po dag dbyer mi phyed pa'i phyir ram// don dam par ro// dpa' bo drug gis mnyam sbyor ba// zhes bya ba ni dpa' bo drug po rnams kyis mnyam par sbyor ba ste/ yi ge oM la sogs pa yi ge re rer btags pa las ha'i gong du oM gzhag go zhes bya ba'i tha tshig go// sngags de dag kyang gang zhig yin zhe na/ de'i phyir/ oM na maHswA hA/ bauShaT// hUM hUM phaT dang yang dag ldan// sgrub pos snying por shes par bya// zhes bya ba ni sgrub pa pos snying ga la sogs par gzhag par bya ba yin par shes par bya'o zhes bya ba'i don to// dang po snying ga nyid du ste// zhes bya ba ni/ oM ha bya ba 'dis rdo rje sems dpa' snying gar dgod do// gnyis pa spyi bor shes par bya// zhes pa ni/ na maHhi zhes bya ba 'dis rnam par snang mdzad spyi bor ro// gsum pa spyi gtsug dag tu dgod// ces bya ba ni// swA hA hu zhes bya ba 'dis pad+ma gar gyi dbang phyug spyi gtsug tu'o// bzhi pa go char 'gyur ba yin// zhes bya ba ni bau ShaT he zhes bya ba 'dis dpal he ru ka phrag pa gnyis su go cha'i gzugs su dgod pa'o// lnga pa mig tu dgod pa ste// zhes bya ba ni hUM hUM ho zhes bya ba 'dis rdo rje nyi ma mig gnyis su'o// drug pa mtshon cha zhes byar bshad// ces bya ba ni phaT haM zhes bya ba 'dis rta mgrin lus thams cad la dgod pa ni mtshon cha yin no// le'u drug pa'i bshad pa'o// // dbyangs kyi yi ge bcu gsum pa ni yi ge oM dang sbyar ba'o// dbyangs yig bcu gcig yang dag ldan// yi ge drug pa brgyan par bya// zhes bya ba ni sngags kyi yi ge drug pa dang er sbyar bar bya'o// dbyangs kyi bzhi pa nyid dang ni// yi ge bdun pa nyid dang sbyar// zhes bya ba ni sngags kyi yi ge bdun pa i dang sbyar bar bya'o zhes bya ba'i don to// dbyangs yig bcu gnyis pa nyid ni// mkhas pas yi ge brgyad par sbyar// zhes bya ba ni sngags kyi yi ge brgyad pa i dang sbyar bar bya ba'i don to// dbyangs yig gnyis pa dang ldan pa'i// yi ge dgu pa brgyan par bya// zhes pa ni sngags kyi yi ge dgu pa A dang sbyar zhes bya ba'i don to// dbyangs kyi yi ge gnyis pa nyid// yi ge bcu gnyis pa dang sbyar// zhes bya ba ni yi ge bcu gnyis pa A dang sbyar zhes bya ba'i don to// dbyangs yig gnyis pa ldan par ni// yi ge nyi shu gcig pa bzung // yi ge bcu bzhi pa zhes bya ba ni yi ge bcu bzhi pa dang yi ge pa sbyar la// yi ge A de nyid dang sbyar bar bya'o zhes bya ba'i don to// yi ge nyi shu pa blangs la dbyangs yig gsum pa dang ldan par bya ba ni yi ge bcwa lnga pa dang sbyar la yi ge gsum pa dang sbyar bar bya'o zhes bya ba'i don to// dbyangs yig bcwa lngar yang dag ldan/ bcu drug pa zhes bya ba ni bcu drug pa dang oM du sbyar bar bya'o zhes bya ba'i don to// dbyangs yig gsum pa dang ldan pa'i// yi ge bcu bdun pa ru 'dod// ces bya ba la sogs pa ni go sla'o// mkha' 'gro ma'i snying 'joms pa yin// zhes bya ba ni sngags 'di brjod pa tsam gyis 'jigs pa rnams kyang 'jigs par byed pa'i rnal 'byor ma thams cad kyang rnam par skrag par 'gyur ro zhes slob dpon bzhed do// skal ldan grags pa ni snying 'joms pa ni snying 'dren zhing mchog tu dbang byed par sgrub pa yin no zhes 'dod do// oM nas hUM hUM phaT kyi bar ni go sla'o// le'u bdun pa'i bshad pa'o// // de nas rang gi bdag nyid kyi// zhes pa nas/ 'khor lo bde mchog ces bya ba'i bar ni dpal he ru ka'i bdag nyid can yin du zin kyang sngags ni 'khor lo gsum char du rnam par gnas te mkha' 'gro ma thams cad kyi rang bzhin yin no zhes kong+ka na'i zhal snga nas bzhed do// skal ldan grags pa ni bdag nyid dpa' bo thams cad dang mnyam par sbyor ba'i mkha' 'gro ma'i dra ba yin te/ bde ba zhes bya ba bde ba mchog ste dam pa/ de 'dzin par byed pas sngags 'di la bya'o zhes 'dod do// swA hA zhes bya ba la sogs pa lugs las bzlog pa'i tshul gyis yi ge nyi shu rtsa gnyis pa'i sngags gsungs pa yin te/ oM shrI badzra he he ru ru kaM hUM hUM phaT/ DA ki nI dzA la saM ba raM swA hA/ de bzhin du rnal 'byor pa rnams kyi snying po'i sngags ni phaT hUM hUM hraM hraM oM/ oM hAM hAM hUM hUM phaT ces bya ba yin par khong du chud par bya'o// yi ge baM dang zhes bya ba la sogs pa la/ 'di'i don ni 'di yin te/ baM gyi thog mar yi ge oM sbyar bar bya'o// oM gyi dang por haM sbyar bar bya'o// oM gyi dang por hriM sbyar bar bya'o// hriM gi dang por yi ge hriM sbyar bar bya'o// hUM gi dang por yi ge hUM sbyar bar bya'o// phaT kyi dang por yi ge phaT sbyar bar bya'o zhes bya ba ni sbyar ba'i tshul lo// oM baM zhes bya ba ni rdo rje phag mo ste lte bar ro// oM hoM yo ni ya ma ni ste snying gar ro// oM hriM moM zhes bya ba ni rmongs par byed ma ste zhal du'o// oM hriM hriM zhes bya ba ni skyod byed ma ste dbu la'o// oM hUM hUM ni skrag byed ma ste spyi gtsug tu'o// oM phaT phaT ces bya ba ni gtum mo ste yan lag thams cad du mtshon cha yin no zhes bya ba'i don to/ oM badzra bai ro tsa nI yi hUM hUM phaT phaT swA hA zhes bya ba ni rdo rje phag mo'i nye ba'i snying po'i sngags so// mkha' 'gro ma zhes bya ba dang / rig pa'i rgyal po zhes bya bas ni sngags kyi tshig gi bdag nyid ston to// sa steng na ni rin chen bzhi// phreng ba'i sngags ni dam pa yin// mkha' 'gro ma ni rig pa che// rig pa'i rgyal po he ru ka// zhes bya ba la/ sa'i dkyil 'khor na rang dang gzhan gyi rgyud du sngags su bshad pa dag las rin po che rnam pa bzhi ni sngags bzhi ste/ gtso bo dang gtso mo'i snying po dang / nye ba'i snying po dang / go cha'i snying po'o// rgyud thams cad du gzhan rmongs par bya ba'i phyir byed pa'i tshig 'dod dgur bstan pa yin no/ yang na rin chen bzhi zhes bya ba ni gtso bo dang / gtso mo'i snying po dang nye ba'i snying po dag go// yang na tshig gi don gzhan nyid yin te/ bcom ldan 'das kyi rtsa ba'i sngags de nyid kyi skabs yin pa'i phyir de ni byang zhing mkhas la gsal zhing nus pa dang ldan pa'o zhes bya ba'i bar du ste/ rnal 'byor mas bstan pa de thams cad byed pas 'di dag nyid ni rin po che zhes bya ba/ sngags kyi phreng ba rin po cher gyur ba ni yid bzhin gyi nor bu dang 'dra bar mngon par 'dod pa'i don ster ba nyid yin pa'i phyir ro// de bzhin du bcom ldan 'das kyi sngags kyi phreng ba yang de dang 'dra'o zhes sbyar ro// de nyid kyis na/ rig pa'i rgyal po'i las rnams ni// zhes bya ba la sogs pas de'i mthu gsungs pa yin te/ rig pa'i rgyal po zhes bya ba ni phreng ba'i sngags kyi ming ste/ rtsa ba'i sngags la bya'o zhes kong+ka na'i zhal snga nas bzhed do// skal ldan grags pa ni 'di dag ni nye bar mtshon pa tsam ste/ 'jig rten gsum na rin po che ni rnam pa bzhi'o// bzhi po de dag kyang gang zhe na/ phreng ba'i sngags ni zhes bya ba la sogs pa ste rin po che dang po ni dpal 'khor lo sdom par bstan pa'i rtsa ba'i sngags la sogs pa'i sngags thams cad do// rin po che gnyis pa ni/ mkha' 'gro ma yi rig pa che// zhes bya ba dpal rdo rje phag mo la sogs pa'i rnal 'byor ma rnams so// rin po che gsum pa ni rig pa'i rgyal po zhes bya ba ste/ keng rus chen po la sogs pa dpa' bo thams cad do// rin po che bzhi pa ni dpal he ru ka zhes bya ba ste 'di dag nyid grangs med pa'i rtsa bar gyur pas rin po che zhes bshad do zhes 'dod do// le'u brgyad pa'i bshad pa'o// // 'jig rten gsum gang ci yod rnams// thams cad skad cig gis 'grub pa 'gyur// las rnams thams cad byed pa'o// zhes bya ba ni sngags rnams las thams cad pa nyid du ston pa yin no// skye gnas thams cad ces bya ba ni gong du lha la sogs pa smos su zin kyang // yang lha la sogs pa smos pa ni rgyud thams cad la yang zlos pa'i nyes pa yod pa ma yin te/ gsal bar bya ba'i don yin par zad do zhes kong+ka na'i zhal snga nas bzhed do// skal ldan grags pa ni lha dang klu dang gnod sbyin la sogs pa rnams ni sems can gzhan la ltos nas shin tu ma rungs pa yin na de rnams kyang skad cig gis 'grub par byed do zhes gnyis ka yang bdag nyid che bar bstan pa'i don yin pas kyang lha la sogs pa smos pa yin no zhes 'dod do// sprin rnams 'thor bar byed pa zhes bya ba la sogs pa ni sgra ji bzhin du gzung ba ni dang po'o// gnyis par don 'di yin te/ rdo rje dang pad+ma yang dag par 'dus pa'i gnas skabs su sprin rnams 'thor bar byed pa dang / mkha' 'gro ma rnams dbang du byed pa dang / byang chub sems kyi char 'bebs par byed pa dang / zlog par byed pa ste 'jog par byed pa yin no zhes kong+ka na'i zhal snga nas bzhed do// skal ldan grags pa ni 'di'i bzlas brjod 'bum ma byas par yang 'di dag thams cad byed par nus pas sgra ji bzhin pa kho nar gzung ba'i rigs so zhes 'dod do// nam mkha' lding gi gdong dang zhes pa ni gdong nam mkha' lding gi rgyal po dang 'dra ba'o// 'gro ba ni song ba'o// 'byin par byed pa ni 'gro bar spro ba ste// ji ltar nam mkha' lding gi gshog pa gnyis skyod par byed pa ltar zla ba 'dus pa bud med rnams dang kun du spyod pa'o// mi'i mchog ces bya ba ni mi gang de ltar kun du spyod par byed pa de rab mchog tu 'gyur zhing 'jig rten gsum du thig le 'dra la thams cad las rgyal bar 'gyur ro zhes bya ba'i don to// dur khrod kyi sol ba la zhes bya ba la 'dir man ngag gsungs pa yin la/ de la man ngag ni 'di yin te/ ba ru ra'i shing gi lho phyogs su gtogs pa'i yal ga// sme sha can gyi sta re la sogs pas bcad la mar gyi ngo'i bcu bzhi la mtshan mo bsregs te/ bong bu'i gcin gyis bsad la sol ba dang thal ba blangs te/ legs par bzhag nas de'i rjes la sngags gong ma'i cho ga bzhin du byas na de'i 'bras bu mi bzlog pa nyid du 'gyur ro// a ti muk+ta'i lcug ma la// zhes bya ba la 'dir man ngag ni 'di yin te zla ba gzas zin pa'i tshe sngags 'bum bzlas pa'i sngags pas a ti muk+ta'i khang stengs su 'dug la srung ba la sogs pa byas te bu mo gtsang mas bkal ba'i srad bu dmar po byas te/ nub phyogs su gtogs pa'i yal ga srad bu des dkris la phyogs gcig tu sngags pa gcer bu sgra grol bas zla ba gzas zin pa nas brtsams te btang gi bar du yal ga de la lag pa g.yon pas bzung la sngags rgyun mi 'chad par bzlas par bya'o// de'i 'og tu mtshon gyis bcad la ji snyed du bshad pa'i cho ga bya'o// rtse mo dang rtsa ba shes par byas la gang rtse mos ni 'ong bar 'gyur la rtsa bas ni ldog par 'gyur ro// lhag ma ni don ji lta ba nyid do// dngos mi 'grub cing zhes bya ba ni bla na med pa yang dag par rdzogs pa'i byang chub mi 'thob pa'o// bde ba dag mi 'thob ces bya ba ni 'jig rten dang 'jig rten las 'das pa'i bde ba mi 'thob pa ste/ byang chub kyi sems rtogs par ma gyur pa'i lha la sogs pa'i 'gro ba rnams ni sdug bsngal gyi rtsa ba can nyid yin pa'i phyir lan 'ga' bde ba yod kyang sdug bsngal nyid du 'gyur te/ yul la sogs pa la nye bar longs spyod pa'i bde ba rnams dug dang bcas pa'i kha zas ltar phyis sdug bsngal thob par byed pa nyid yin zhing // blo dman pa rnams la ni mi bde ba nyid du 'gyur ro// 'dod pa'i spyod pa zhes bya ba la 'dod pa ni yul thams cad nye bar longs spyod pa'o// de ni spyad par bya ba ste/ gang nyin mtshan du bag med pa'i tshul gyis spyod pa de ni 'dod pa'i spyod pa'o// de la ni rtsa ba'i sngags la sogs pa 'di dag dngos grub thams cad sbyin par byed pa yin gyi/ yul la nye bar spyod pa la sdang ba rnams kyi ni ma yin no zhes bya ba'i don to// de yang dpal gsang ba 'dus pa las// 'dod pa'i longs spyod thams cad la// ci 'dod par ni brten bzhin du// zhes bya ba la sogs pa gsungs pa yin no// le'u dgu pa'i bshad pa'o// // hUM gcig pu las byung ba'i 'khor lo gsum gyi gnas skabs ni sprul pa'i sku'o// bzlas pa'i gnas skabs su 'khor lo gsum char rang gi lus la bsdus la/ go chas go bskon pa ni longs spyod rdzogs pa'i sku'o// de'i rjes thogs la A li kA li spro zhing bsdu ba'i gnas skabs ni chos kyi sku yin no zhes kong+ka na'i zhal snga nas gsung ngo // skal ldan grags pa ni kun du dga' ba'i gnas skabs ni sprul pa'i sku'o// mchog tu dga' ba'i gnas skabs ni longs spyod rdzogs pa'i sku'o// lhan cig skyes pa'i gnas skabs ni chos kyi sku'o zhes 'dod do// chos dang longs spyod rdzogs sprul pa// yang dag 'thob par gdon mi za// zhes bya ba ni byang chub kyi sems kyi che ba'i bdag nyid bshad pa yin no// bdag nyid shrI he ru kar ni// 'grub 'gyur zhes bya bar ni sku gsum gyi bdag nyid can dpal he ru kar bdag nyid 'gyur ro zhes bya ba'i don to// le'u bcu pa'i bshad pa'o// // yun ring por mig mi 'dzums pa dang / zhes bya ba ni rdzas myur du 'byung bar mi 'gyur ro zhes la la zer ro// gzhan dag ni mig yun ring bar bgrad pa yin no zhes zer ro// yang kha cig ni myur du 'dzum par byed do zhes zer ro// lhag ma ni go sla'o// ro tsa na blang ba ni 'di'i ro tsa na blangs pa tsam gyis ni ma yin te/ 'di ni mu stegs pa'i bshad pa yin gyi/ rnal 'byor ma'i rgyud du bstan par 'os pa ni ma yin no zhe na/ dpal gsang ba 'dus pa la sogs pa rnal 'byor gyi rgyud thams cad du go ku da ha na la sogs pa'i sman bza' bar bshad pa de yang mu stegs pa'i rigs yin par 'gyur na de ni ma yin no// de rnams rang nyid shi ba'i blangs pas mu stegs pa ltar mi 'gyur ro zhe na/ de lta na ni rang nyid shi ba'i skye ba bdun pa'i ro tsa na blang bar bshad do zhes pa 'di rnal 'byor gyi rgyud dang / rnal 'byor ma'i rgyud 'di dag gi dbye ba ci zhig yod de/ gang gis rnal 'byor gyi rgyud ni de bzhin gshegs pas gsungs pa yin la/ rnal 'byor ma'i rgyud ni bdud kyis bshad pa yin par kho bos ma rtogs so// de yang // gnyis ka nyes pa mnyam gyur dang // don gyi nyes pa'ang mnyam gyur pa// de lta bu yi don dpyad pas// gcig tu dpyad du rung ma yin// zhes ji skad bshad pa lta bu'o// le'u bcu gcig pa'i bshad pa'o// // lcags gsum gyis dkris te zhes bya ba ni gser dang dngul dang zangs kyis so// dpal he ru ka'i zhal du zhes bya ba ni der bcug pa'o// ro'i kha yin no zhes la la 'dod do// gzhan dag ni pad+mar ro zhes zer ro// mi'i ka pA la blangs la sngags pas sngon du bsnyen pa byas shing rdo rje drag po'i sbyor ba dang ldan pas/ hUM tsam brjod pa nyid kyis rang gi sna khung g.yas pa nas khaN+Da ro hA phyag na mtshon cha bsnams pa phyung la/ des gang gi ming nas smos te gnas sngar rtsa phug la de'i khrag gi rgyun gyis thod pa yongs su gang bar bsgom par bya'o// de nas yang 'di nyid sna khung g.yon pa nas sdigs par byed pa de nyid zhi zhing 'jam pa'i gzugs kyis bsgrub par bya ba de nyid yongs su gang bar bsgoms na sos par 'gyur ro// le'u bcu gnyis pa'i bshad pa'o// // dbang po gang dang gang lam gyur// de dang de yi ngo bor bya// mchog tu mnyam gzhag sbyor ba yis// thams cad sangs rgyas rang bzhin 'gyur// zhes bya ba la/ gang dang gang zhes bya ba'i zlos par smos pas ni 'jig rten gyi khams ma lus par bshad pa'o// dbang po'i lam gyur zhes bya ba ni mngon sum dang rjes su dpag pa'i shes rab kyis bshig pa ste/ gang dang gang rtogs pa de dang de'i ngo bo zhes bya ba ni de'i rang bzhin du'o// de 'di lta bu ni// ngo bo nyid dam rang bzhin du// mchog tu mnyam gzhag sbyor ba yis// zhes bya ba thabs dang shes rab kyi sbyor bas so// thams cad sangs rgyas rang bzhin 'gyur// zhes bya ba ni thams cad kyang sangs rgyas kyi ngo bor blta bar bya ba ste/ kye rgyal ba'i sras dag khams gsum po 'di dag ni sems tsam mo zhes gsungs pas sna tshogs pa sems tsam du gnas pa'i phyir ro// 'dis ni 'di skad ston par 'gyur te/ rnal 'byor gyi dbang phyug ni rnam pa gnyis su 'gyur te/ ye shes kyis gnyis su med pa nyid dang / kha zas gnyis su med pa nyid do// de la ye shes kyis gnyis su med pa dang kha zas gnyis su med pa nyid ni khwa dang 'ug pa dang / chu skyar la sogs pa lta bur ngu 'bod la sogs pa'i dmyal ba'i sdug bsngal nyams su myong bar 'gyur la/ gang ye shes kyis gnyis su med pa de ni sa bcu'i dbang phyug tu 'gyur ba nyid yin no// le'u bcu gsum pa'i bshad pa'o// // 'dir bong bu'i rnal 'byor gyi man ngag ni 'di yin te/ ji lta ba bzhin du dbang bskur ba'i don du dkyil 'khor gyi phyi rol ra ba zlum por bskor ba de ltar blang bar bya'o// de la pad+ma 'dab ma brgyad pa'i lte ba'i dbus su A li kA li yongs su gyur ba'i yi ge hUM dang / phyogs kyi 'dab ma bzhi la snying po dang / nye ba'i snying po gnyis ka dang / mtshams kyi 'dab ma bzhi la thod pa khrag gis yongs su gang ba dang / rtsibs nyi shu rtsa bzhi la khaN+Da ka pA li la sogs pa sngags bzhi bcu rtsa brgyad dang / rtsa ba'i thig gi nang du khwa gdong ma la sogs pa brgyad kyi sngags dang / rtsa ba'i thig gi steng sgo bzhi'i nang du gnod mdzes kyi sngags kyi tshig bzhi po go rims bzhin bya ba dang / ra ba gnyis pa la rtsa ba'i sngags dang / ra ba'i phyi rol dang / sgo'i steng dang sgo khyud kyi mtshams brgyad du go cha'i sngags gnyis dang / ra ba bzlum po la bcom ldan 'das yab yum gyi rtsa ba'i sngags dang / de'i phyi rol du 'od zer lta bu pu lI ra ma la ya la sogs pa go cha chen po'i sa bon gyis bskor la/ 'khor lo de'i dbus su 'bras phye las byas pa'i bong bu'i gzugs brnyan byas la bzhag ste/ til mar dang rgya skyegs kyi khu bas byugs la kha nas khrag 'dzag pa'i bong bu'i sbyor ba rgyud las bshad pa'i rim gyis dmigs la mtshams bzhir mar me sbar te/ 'di las bshad pa'i mngon par 'dod pa'i sngags kyis sngon du bsnyen pa byas nas sngags rgyun mi 'chad par zlos shing gzugs brnyan la bltas na der snang bar 'gyur te/ 'di'i man ngag go// de yi gtor ma'i rim pa byas// zhes bya ba ni bza' bar byas zhes bya ba'i don to// le'u bcu bzhi pa'i bshad pa'o// // su la'ang cung zad yid mi brtan// yid brtan las ni bza' mi bya// kun la'ang yid ni mi rton pa// sangs rgyas kun gyis bsngags pa yin// zhes bshad pas rnal 'byor ba thams cad kyis bya ba'i tha snyad thams cad la brdas gnas par bya'o// grub pa'i rnal 'byor ma rnams kyi brda gsungs pa DA zhes bya ba la sogs pa yin te/ DA zhes bya ba skyes par bshad// ces bya ba la sogs pa ni sgra ji bzhin pa nyid yin no// lA ma yin zhes bya ba ni lA ma'i rigs las byung ba yin no zhes dgongs te/ de bzhin du thams cad la shes par bya'o// byin pa gnyis zhes bya ba ni khyed dang lhan cig yang dag par sbyor bar 'dod do zhes bya bar dgongs so// le'u bco lnga pa'i bshad pa'o// // lha mo rnams kyi gzhan gyi dam tshig dang / rang gi dam tshig gi rnal 'byor ma rnams kyi mtshan nyid gsungs pa ni de nas gzhan yang zhes bya ba la sogs pa gsungs pa yin te/ gus dang ma gus la rab sbyin// zhes bya ba ni rang gi dam tshig dang / gzhan gyi dam tshig ci 'dod par brtag par bya ba la 'jug pa'o// don de nyid gsal bar bya ba'i phyir gsungs pa ni gzhan gyi dam tshig ste/ gzhan ni 'dir mchog ces bya bar drang ngo // de nyid kyis ni 'dir yid du 'ong ba ste yid dang rjes su mthun pa'o// gus dang ma gus la rab sbyin// zhes bya bas don de nyid byed pa'i tshig bzhi pas gsal bar bya'o// rigs kyi rgyud las byung zhes bya ba ni bde bar gshegs pa'i bstan pa la zhugs pa'o// dpa' bo dag pa'i rjes su 'gro// zhes bya ba ni dpal he ru ka'i rigs pas byung ba'o// dpa' bo'i blo ni su ra bai rI dang 'khyud pa'o// rdo rje rigs las byung zhes bya ba ni rdo rje phag mo'i rigs las byung ba'o// de bzhin gshegs rigs rjes 'gro zhing // zhes bya ba ni rnam par snang mdzad kyi rigs las byung ba'o// rigs kyi rig pa'i yi ge yang // kha dog drug tu 'gyur ba yin// zhes bya ba ni rigs te sgrub pa'i rig pa zhes bya ba lha mo grogs su gyur pa de nyid ni yi ge nyid du brtags pa yin te/ mi 'jigs pa'i ngo bo nyid yin pa'i phyir ro// de dag // kha dog drug tu 'gyur ba yin// zhes bya ba ni kha dog rnam pa drug tu 'gyur ba yin no zhes bya ba'i don to// rang gi phyag rgya zhes bya ba la sogs pa ni kha dog drug gi mtshan nyid yin te/ go sla ba yin no// le'u bcu drug pa'i bshad pa'o// de nas rnyed dka'i rnal 'byor ma// de bzhin mkha' 'gro ma rnams kyi// zhes bya ba ni rnal 'byor ma rnams dang mkha' 'gro ma rnams ni rnyed par dka' ba ste/ gang gi phyir lha chen po dang khyab 'jug la sogs pas bskal pa du mar bsgrubs su zin kyang mi 'grub pa'o// bdud rtsi lnga rnams yang dag 'byung // zhes bya ba ni bdud rtsi lnga goms pas rnyed par sla bar 'gyur ro zhes bya bar dgongs so// ya mi ni la sogs pa bdun dang / gzugs can ma la sogs pa bdun gyi sku la sogs pa'i mtshan nyid kyi rtags nges par bstan pa dang khyad par du bshad pa yin te/ gang zhig shes pa tsam gyis sgrub pa po'i bsgrub par bya bar 'gyur ba'o// 'di dag gi rigs kyi phyag rgya thod pa la sogs pa lnga ni re re zhing ji ltar 'dod pa nyid do// rdo rje sdigs mdzub ni skrag byed ma'o// le'u bcu bdun pa'i bshad pa'o// // dmar zhing ser ba zhes bya ba ni dmar ba yang yin la ser ba yang yin pa'o// lhag ma ni go sla'o// pad+ma'i gar dbang rigs byung yin// zhes bya ba ni 'od dpag tu med pa'i rigs las byung ba'o// lus ni sngo bsangs skya ba dang // zhes bya ba ni mdog sngo bsangs la mdangs dkar ba ni mi bskyod pa'i rigs can te/ de bzhin du thams cad la yang shis par bya'o// le'u bcwa brgyad pa'i bshad pa'o// // lag pa gnyis thal mo khong stong du sbyar la mthe bong gnyis bkug ste/ sor mo gzhan rnams kyang cung zad bkug nas mdzub mo gnyis rtse mo sbyar ba ni pad+ma'i phyag rgya'o// lag pa gcig brkyang la// de'i steng du lag pa cig shos bzhag ste rus sbal ltar brkyang ba ni rus sbal gyi phyag rgya'o// dpung pa g.yon pa bskum la chos gos kyi mtha' ma nas 'dzin pa'i tshul du lag pa gnyis 'jog pa ni e na ya'i pags pa'i g.yang gzhi zhes bya ba'i phyag rgya'o// dpung pa g.yon pa brkyang ste spyi blugs 'dzin pa'i tshul du 'jog pa ni spyi blugs kyi phyag rgya'o// mthe bos mthe'u chung mnan la sor mo lhag ma rnams gyen du brkyang ba ni mdung rtse gsum pa'i phyag rgya'o// mthe bos sor mo thams cad mnan la mdzub mo brkyang ba ni mdung thung gi phyag rgya'o// dril bu 'dzin pa'i tshul du 'jog pa ni dril bu'i phyag rgya'o// lag pa gnyis thal mo khong stong du sbyar la mthe bong gnyis mdzub mo gnyis dang gung mo gnyis zung du brkyang la mig gnyis dor te/ khar lag pa gnyis 'jog pa ni kha'i phyag rgya'o// gung mo dang srin lag dang mthe'u chung dung gi tshul du bkug la mdzub mo dang mthe bong brkyang ba ni dung gi phyag rgya'o// lag pa gnyis kyis gdengs ka'i tshul du byas pa ni klu'i phyag rgya'o// le'u bcu dgu pa'i bshad pa'o// // da ni yan lag gi brda bstan par bya ba'i phyir de nas zhes bya ba la sogs pa gsungs te nam mkha'i lding ston pa ni zhes bya ba ni gshog pa lta bur zlum por byas la lag pa gnyis bteg ste skyob cing g.yob pa zhes bya ba'i don to// dkyil 'khor zhes bya ba ni dam tshig can 'dus pa zhes bya ba'i to// le'u nyi shu pa'i bshad pa'o// // lag pas chu bo'i tshul du ston pa ni chu bo'i phyag rgya'o// lag pa gnyis 'dar ba dang bcas pas rlabs g.yo ba ltar nye bar ston pa ni rgya mtsho'i phyag rgya'o// le'u nyi shu gcig pa'i bshad pa'o// // gung mo dang srin lag dang mthe'u chung brkyang la mthe bo dang mdzub mo bskum ste rtse sbyar ba'i tshul du bzhag pa ni mig gi phyag rgya'o// pa ti sa zhes bya ba ni 'phral ba'i steng du pa ti sa lta bu'o// mdung zhes bya ba ni mthe'u chung mthe bos mnan la sor mo lhag ma gsum mdung rtse lta bur bstan pa'o// mtshams ni mgo'i dbus kyi cha'o// gsang ba pa ni rnal 'byor ma'o// le'u nyi shu gnyis pa'i bshad pa'o// // dam tshig can gang rjes chags pa// zhes bya ba ni sgrub pa po gang phyi rol gyi rnal 'byor ma dngos po thams cad kyis brtse ba'i gzhan dbang du gyur na dpa' bo de'i sa gzhi zhes bya ba sa'i dkyil 'khor thams cad ma lus pa'i sa la longs spyod par 'gyur gyi/ skal ba dman pa gzhan gyi ni ma yin no// gzhir ni sa gzhi byas nas su// rnal 'byor ma yi sdom pa mchog // ces bya ba la sa gzhi ni dam tshig can gyi rnal 'byor ma ste/ de gzhir byas nas rnal 'byor ma'i sdom pa zhes pa phyag rgya chen po'i sbyor ba zhes kong+ka na'i zhal snga nas bzhed do// skal ldan grags pa ni mchog tu dga' ba'i rnam par bde mchog mchod par bya'o zhes 'dod do// rgyal mtshan mdung 'drar rtag tu 'byung // zhes bya ba ni rgyal mtshan ni mtshan ma yin no zhes kong+ka na'i zhal snga nas bzhed do// skal ldan grags pa ni rgyal mtshan ni mdung la sogs pa la bskyon pa'i mi ro'i khyad par yin no zhes 'dod de/ mdung gang yin pa de zhes sbyar ro// de gsal me long yin zhes bya ba ni me long la rgyun mi 'chad par blta ba na de'i mdung dang rgyal mtshan skye bar shes par bya'o zhes kong+ka na'i zhal snga nas bzhed do// skal ldan grags pa ni rgyal mtshan dang mdung la sogs pa'i mtshan nyid kyis mkha' 'gro ma rnams yin par shes par bya'o zhes 'dod do// de yang // mtshan nyid 'di dag dang ldan pa// de ni mkha' 'gro ma rnams kyi// mchog yin par ni shes par bya// zhes ji skad gsungs pa'o// le'u nyi shu gsum pa'i bshad pa'o// // lag pa gos kyi mtha' nas bzung ste ston pa ni pro tang gi'o// gos kyi mtha' rab tu bskyod par ston pa ni pra ti pro tang gi'o// le'u nyi shu bzhi pa'i bshad pa'o// // le'u lnga pa dang / le'u bdun pa dang / btus pa'i rtsa ba'i sngags/ oM na mo zhes bya ba la sogs pa'i le'u 'dir gsal bar mdzad pa yin no// le'u nyi shu lnga pa'i bshad pa'o// // rim dang rim las bzlog pa yi// pho nya rnams ni yang dag gnas// zhes bya ba ni sngar brtson chen ma la sogs pa go rims bzlog pas bstan pa de rnams go rims bzhin du bsgrub par bya'o// de nyid kyis na/ 'og dang steng grub rtag tu ster// zhes bya ba gsungs te/ 'og tu gnas pa rnams steng du rnam par bkod na de'i tshe dngos grub ster bar 'gyur ro zhes bya ba'i don to// pho nya de don kun grub ster// zhes bya ba ni pho nya mo de mthong ba dang thos pas kyang dngos grub thams cad ster bar 'gyur na/ bsgrubs pas lta smos kyang ci dgos zhes pa'o// tsum+ba na dang rtag par 'khyud// rnal 'byor gnas ni khyad par nyid// ji srid rnal 'byor tshogs rnams ni// thams cad dngos grub byed par bshad// ces bya ba la 'dir don ni 'di yin te/ gnas dang nye ba'i gnas la sogs par gnas pa'i rnal 'byor ma rnams dngos grub ster bar 'gyur ba ste/ tsum+ba na dang 'khyud pa dag ni 'dod pa'i bstan bcos las bshad pa'i rim pas bstan na de la pho nya mo rnams dngos grub ster bar 'gyur ro zhes bya ba'i don to// bden pa can ni kun la sbyin// zhes bya ba ni dam tshig dang ldan pa'i rnal 'byor ma rnams mthong na bza' ba dang bca' ba dang lha bshos la sogs pa brda rnams bstan par bya'o zhes pa'o// ma dang sring mo bu mo dang // chung ma pho nya mor gnas la// zhes bya ba ni zhing las skyes pa dang sngags las skyes pa dang lhan cig skyes pa ni ma la sogs pa ste spyan la sogs pa'i lha mo rnams yin la/ de rnams rnam par mi rtog pa'i gnyis su med pa'i sbyor bas snyoms par 'jug pa'i mchod pa bya ba ste/ gsang ba 'dus pa las/ ma dang sring mo bu mo la// 'dod pa'i sems kyis mnyes byas nas/ theg pa mchog gi chos nyid gyi// dngos grub rgya chen des thob bo// sangs rgyas gtso bo'i yul dag la/ rnam par mi rtog blo can gyis// mnyes par byas kyang mi gos te// de ni sangs rgyas 'grub par 'gyur// zhes gsungs pa yin no// de ji lta ba bzhin du thos pa dang bsam pa dang bsgom pa'i rim gyis de dag gnyis su med pa'i sems skye bar gyur pa de'i tshe de lta bu'i mchod pa bya'o zhes ston to// pho nya mo ma yin zhing sems rnam par dag par ma gyur pa de lta bu'i mchod pas ni som nyi skye bar 'gyur bas ngu 'bod la sogs pa'i dmyal bar skye bar 'gyur ro// de ltar yul de lta bu la sogs pa la 'dod pas gdungs shing rang bzhin ngan pas spyod par byed pa'i mchog tu chad par lta ba'i sgrub pa po de yang dus ma yin par 'chi ba la sogs pas dmyal ba la sogs par skye zhing sdug bsngal chen po nyams su myong bar 'gyur ro// sgrub pa po de dang phrad pas spyod yul la sogs pa yang dmyal bar 'gro ba'i phyir slob dpon rnam par mi rtog pa'i phyir ro snyam nas slob dpon gyis ltung bar 'gyur ba de bya ba ma yin te/ bla ma slob ma mnyes par 'gyur// zhes bshad pa'i phyir ro// de bas na/ gang zhig rtag tu sngags byin pa// de yi de nyid cho gar bshad// ces gsungs pa yin te/ skal ba ngan pa gang la gsang sngags byin na sngags la sogs pas gnyis su med pa'i sems mngon du gyur na de'i tshe des mchod pa bya'i gzhan du ma yin no zhes bya bar de bzhin gshegs pas dgongs so// g.yon nas 'gro zhes bya ba ni bud med dam/ skyes pa mthong ba na g.yon gyi cha nas 'gro ba'o// de ltar na/ shin tu ring yang shes par 'gyur// zhes bya ba yin no// he ru ka las sbyor gzhan med// ces bya ba ni he ru ka las gzhan pa'i mchog tu gyur pa'i rnal 'byor med do zhes bya ba'i don to// de nyid kyis na/ slob dpon rnal 'byor ma nyid yin// zhes bya ba smos te/ rnal 'byor de'i gzhi ni slob dpon mchog nyid yin te/ rnal 'byor thams cad kyi pha dang ma'i gnas su 'gyur ro zhes bya ba'i don to// rgyud 'di ru ni sgrub pa po// legs par gyur pa nyid yin no// zhes bya ba ni rgyud 'dir dbang bskur ba'i rnal 'byor 'dzin pa la brnyas mi bya zhes bya ba la sogs pa dang sbyar ro// khwa gdong la sogs brgyad po ni// mos dang dad pa 'phel byed pa// zhes bya ba ni dngos grub rnams kyi rgyur brgyad por 'gyur ro zhes bya ba'i don to// dam tshig rnams skyong ba ni dang po'o// lha mo gzhan dang kun sbyor ba'i// 'dod la brkam par gyur pa dang // zhes bya ba ni gang 'dod pa'i rnam par rtog pa dang / 'dod pa la zhen pas lha mo gzhan dang kun tu sbyor bar byed pa de ni brkam pa zhes bya ba'i don to// de bas na sbyor ba gzhan spang ba ni gnyis pa'o// gnyis su med dang zhes bya ba ni gnyis su med par rtog pa dang bral ba ni gsum pa'o// thogs pa med pa zhes bya ba ni bzhi pa'o// dam tshig spyod pa spang pa dang // zhes bya ba la dam tshig ni lha mo rnams te/ de'i spyod pa ni 'dod pa'o// der spyad pa ni bya ba gang yin pa ste/ de ni dam tshig spyod pa spyad pa zhes bya ba ste lnga pa'o// bud med dbang phyug shin tu sbyor// zhes bya ba ni rdo rje dang pad+ma mngon par 'du bya ba'i dus su dbang phyug med cing dbang phyug dang bral bar mi bya'i/ gzhan du na dbang phyug nyid du bya'o zhes bya ba ni drug pa'o zhes kong+ka na'i zhal snga nas bzhed do// skal ldan grags pa ni rab tu dga' ba'i dus su rnal 'byor ma nyid gtso bo yin no zhes 'dod do// tshangs par spyod pa de bzhin gzhi// zhes bya ba ni gzhir gyur pa byang chub kyi sems len pa'i skabs su tshangs pa nyid du spyad par bya'o zhes bya ba ni bdun pa'o// khro med rgyun gyi kun du spyod// ces bya ba ni len pa'i dus su khro zhing spong bar mi bya ba ste/ de ltar dam tshig brgyad pa ni mchog ste/ dam pa yin pas sgrub pa po yis shes par bya'o zhes sbyar ro// rgyud kun gyi ni thun mong ste// zhes bya ba ni gsang ba 'di ni rgyud thams cad kyi spyi yin la/ de bas na gsang ba yin te/ dgongs pa 'di rgyud gzhan shes pas kyang rtogs par mi 'gyur ro// de bas na/ rgyud med par ni gzhom mi bya// zhes bya ba yin te/ tshad ma la sogs par bshad pas gzhom par mi bya zhing sun dbyung bar mi bya'o zhes bya ba'i don to// ci zhig bya zhe na/ dad pa nyid kyis blang bya yi// zhes bya ba la sogs pa bya'o zhes kong+ka na'i zhal snga nas bzhed do// skal ldan grags pa ni/ rgyud kun gyi ni thun mong ste// zhes bya ba ni rgyud la zhugs pa kun gyi thun mong yin pa'o// rgyu med par zhes bya ba ni gzhi med par mi bya'i/ rgyu yod na ni gzhom par bya'o zhes bya ba'i don to// rgyu yang 'dir bla ma dang / rnal 'byor ma dang / dam tshig dang / dkon mchog gsum la sogs pa la gnod par byed pa ste dam tshig brgyad po ni de bzhin gshegs pa thams cad kyis rjes su gnang ba nyid yin no// de yang tshul khrims kyi le'u las/ byang chub sems dpa' dge ba bcu char las kyang 'dra bar bya ste/ 'di lta ste/ 'dod chags dang ldan pa'i bud med byang chub sems dpa'i dbang gis srog gtod par byed na de'i tshe rgyu des de'i srog gzung bar bya'o// gdug pa can gson pas gnod par byed na de bsad na yang ngan song du 'gro bar mi 'gyur gyi/ slar yang bsod nams chen po 'thob par 'gyur ro zhes bya ba'i bar du skal ldan grags pa 'dod do// blo ldan mthe'u chung bskyod par ni// zhes bya ba ni lha mo mchod pa'i dus su lha'i rnal 'byor dang ldan par shes par bya ba'i don to// yang na sngags shin tu bslabs par gal te ma gyur na de'i tshe de las gzhan pa la yang sems dag par byas te/ mchod par bya'o zhes kong+ka na'i zhal snga nas bzhed do// skal ldan grags pa rtsa rgyus bskyod par bya'o zhes 'dod do// pho nya mo rnams yang dag gnas// zhes bya ba ni rab tu dga' ba'i bde ba chen por nye bar sbyor ba ni shin tu sems dang bar 'gyur ro zhes bya ba'i don to// mnyes byed rnam par dag pa dang // gsal byed yon tan ldan pa'i mi'o// zhes bya ba ni/ yon tan dang ldan pa'i mi ste rnal 'byor ba'i khyad par gsum du gyur te/ mnyes byed ces bya ba ni spobs pa ma skyes pa'o// rnam par dag pa zhes bya ba ni nus pa skyes pa'o// gsal byed ces bya ba ni 'phral du gsal bar byed cing cung zad spobs pa skyes pas bstan bcos dang mi 'gal ba'o// yang na mnyes byed ces bya ba ni sngags kyi sbyor ba la goms pas lha rnams mnyes par byed pa'o// yon tan ldan ni bstan bcos kyi don shes pa'o// gsal byed ni sgrol ma ltar sems can thams cad kyi don gyi bya ba byed nus pa'o zhes kong+ka na'i zhal snga nas bzhed do// skal ldan grags pa ni mnyes byed ces bya ba ni bla ma dang rnal 'byor ma dang dam tshig la sogs pa sten par byed pa'o// rnam par dag pa zhes bya ba ni mdzes dog la sogs pa dang bral ba'o// gsal byed ces bya ba ni thos pa dang bsam pa dang sgom pa'i rim gyis rtog pa sel bar nus shing de kho na nyid la mngon par zhugs pa'i blo gros can no// yon tan 'di dag dang ldan pa ni ma yin gyi// de las gzhan pa ni phyugs zhes bya'o zhes 'dod do// le'u nyi shu rtsa drug pa'i bshad pa'o// // pho nya gzugs dang mtshan ldan pa// yul yul dag tu de rab spong // zhes bya ba ni rnal 'byor ma gsum po de dag kyang gzugs dang mtshan nyid phun sum tshogs pa'i pho nya mor yul yul dag tu snang ngo zhes kong+ka na'i zhal snga nas bzhed do// skal ldan grags pa ni gzugs dang mtshan nyid phun sum tshogs pa'i pho nya mor rnal 'byor ma de dag nyid yul yul du song bar snang ngo zhes 'dod do// pho nya ral gri'i so 'dra zhing // zhes bya ba ni pho nya mo rnams bsten par bya bar dka' bas ral gri'i so lta bu yin no zhes kong+ka na'i zhal snga nas bzhed do// skal ldan grags pa ni rtag tu 'jigs pa dang bcas pa dang / mnyam par gzhag par gyur pas bsten par bya'o zhes 'dod de// de yang // de bzhin pho nya legs 'dus pas// zhes gsungs pa yin te/ de bzhin zhes bya ba rtag tu pho nya dang pho nya mo rnams 'dus shing 'dres pa'o// bzlas mchod bsam gtan mchod med par// myur ba nyid du 'grub par 'gyur// zhes bya ba ni tshe 'di nyid la zhes bya ba'i don to// bzlas pa ni hUM la sogs pa'i sngags zlos pa'o// mchod pa ni mchod pa lngas lha rnams la mchod pa'o// bsam gtan zhes bya ba ni dkyil 'khor gyi 'khor lo la sogs pa sgom pa ste/ 'di dag gis 'grub par 'gyur bar rdzogs pa'i sangs rgyas kyis bston par mdzad na/ 'di dag med par 'ang 'grub par 'gyur// zhes bya ba ni pho nya mo dang 'dus shing bsten pa'i bdag nyid che ba nyid ston pa yin no// 'di las gzhan pa'i mchod med de// zhes bya ba ni pho nya mo dang 'dus pa las gzhan pa'i mchod pa lha rnams mnyes byar bya ba la sogs pa med pa'o// de ltar bstan bcos nges pa yin// zhes bya ba de ltar zhes bya ba ni 'di skad bstan pa ni theg pa chen po rnal 'byor gyi rgyud dang / rnal 'byor ma'i rgyud kyi bstan bcos kyi nges pa ste/ mi 'gyur ba yin no// zas la rtag tu spyad par bya// zhes bya ba ni cho ga bzhin du gcig tu kha zas la longs spyad par bya ba ste/ lan cig longs spyad pas kyang mngon par 'dod pa'i don 'grub po// rtag tu zhes bya ba ni nyin re zhes bya ba ston to// de ltar na zas la spyad pa ni kun du yid brtan du rung ba'i pho nya ma'i tshogs dang sgrub pa pos longs spyad par bya'o zhes sgrub pa po'i zas kyi cho ga nges pa gsungs pa yin no// mnyam par gzhag pas zhes bya ba ni rab tu bag med cing dregs la mnyam par ma bzhag pa'i rnal 'byor pas ni nam yang yid la re ba thob par mi 'gyur ro zhes bya ba'i don to// rigs rnams ni/ kun la nye bar spyad bya zhing // zhes bya ba ni mi bskyod pa la sogs pa'i rigs las byung ba'i rigs thams cad dang zas la longs spyod pa la sogs pa bya'o zhes skal ldan dgongs so// zas la'ang brtag par mi bya'o/ zhes bya ba ni bza' ba dang bza' ba ma yin pa la spyad pa dang mi spyad pa'i rtog pa mi bya ste/ nor bu dang sngags dang sman gyi nus pa ni bsam gyis mi khyab pa yin pa'i phyir dang pas rtag tu bla ma'i man ngag ji ltar bstan pa nyid kyis bdud rtsi lnga bsten par bya'o// gang zhig dam tshig la mi gnas// gzhan dag kyang ni zlog par byed// rang gi rmongs pas zil non pa'i// skye bo ngan pa de bcom yin// gang gis bla ma mnyes mi byed// dam tshig la yang mi bsten cing // yid 'ong gnas la mi gnas pa// de kun phyugs zhes bya bar bshad// ces bshad pa yin no// de nyid du ni de dbyer med// ces bya ba ni dam tshig la rten par byed pa de kho na nyid du mi 'byed pas na dbyer med par 'gyur ro// sgrub pa gnyis zhes bya ba ni 'jig rten dang 'jig rten las 'das pa'i sgrub pa'o// dngos grub cho ga la spyod tshe// pho nya gcig pu kho na yin// zhes bya ba ni dpal he ru ka'i rnal 'byor gcig pu kho na mchog tu gyur pa yin no zhes ston to// yang na dngos grub la spyod pa na la la zhig gis de nyid gcig pu rnal 'byor mchog yin te/ de'i tshe pho nya mor rnal 'byor mar rab tu bskul ba yin zhing dngos grub pa dang nye bar 'gyur ro zhes kong+ka na'i zhal snga nas bzhed do// skal ldan grags pa ni/ dngos grub cho ga la spyod tshe// pho nya gcig pu kho na yin// zhes bya ba bla na med pa yang dag par rdzogs pa'i byang chub pho nya rnams sgrub pa po la dngos grub ster bar 'gyur ro zhes 'dod do// bla ma brgyud rim gyis thob pa'i// dbang bskur bas ni sngags legs ldan// pho nya rnams su yang dag bshad// ces bya ba ni slob dpon brgyud pa'i rim pa las dbang bskur ba thob pas sngags dang legs par ldan pa gang gi tshe gyur pa de'i tshe pho nya mo rnams su yang dag par bshad par 'gyur ro zhes bya'o// phyag rgyar legs sbyor ngang tshul can// zhes bya ba ni phyi'i rnal 'byor ma dang yang dag par sbyor ba'i ngang tshul can no zhes bya ba'i don to// yang dag rdzogs zhes bya ba ni de'i tshe yongs su rdzogs par 'gyur ba'o// ye shes rgyu skyes zhes bya ba ni bcom ldan 'das ni ye shes kyi bar gyi mthar thug pa'i rgyu dang byed pa yin te/ dpal he ru ka ni de las byung ba yin no zhes bya ba'i don to// sems kyi bdag nyid nang par langs// gzugs kyi bya ba kun byas te/ zhes bya ba ni mal nas langs nas gang la thugs kyi bdag nyid yod pa de ni sems kyi bdag nyid de// shes rab dang thabs kyi sbyor ba dang ldan pas dkyil 'khor gyi 'khor lo bsgom par bya'o zhes bya ba'i don to// gzugs kyi bya ba kun byas zhes bya ba ni lus la dpa' bo drug la sogs pa'i go chas go bskon pa'o// lus la shin tu go cha ni// lus la gnas par kun du spyad// ces bya ba ni lus thams cad la mtshon cha'i dra bas g.yogs par bya'o zhes bya ba'i don to// dag byed byas pa'i lus dag ni// rtag tu sngags ni brjod par bya// zhes bya ba ni de ltar rtag tu bsrung ba'i cho ga byas pa'i sngags pas sngags bzla bar bya'o// rnal 'byor gnas rnams nges bstan zhing // zhes bya ba ni rnal 'byor te ting nge 'dzin gyi gnas lugs mi mngon par bstan zhing de bzhin du go bskon par bya'o zhes kong+ka na'i zhal snga nas bzhed do// rnal 'byor ma rnams nges bstan zhing // zhes bya ba ni sngags kyi rgya mtsho spros la slar bsdus te go cha bya'o zhes bya ba ni man ngag go// mtshon cha rnams ni 'gom mi bya// zhes bya ba ni ji skad du bshad pa'i go cha la sogs pa las 'da' bar mi bya'o// yang na/ bstan bcos rnams las 'da' mi bya// zhes bya ba yin te/ bstan bcos dang ldan pa rnams kyis rang dang gzhan gyi mtshan ma'i bstan bcos las 'da' bar mi bya'o zhes kong+ka na'i zhal snga nas bzhed do// skal ldan grags pa ni bstan bcos ni rig byed la sogs pa ste/ de las mi 'da' ba ni sems can gyi bsam pa'i dbang du byas nas de la yang gnas par bstan par bya'o zhes dgongs so// dam tshig can la khro mi bya// zhes bya ba ni rtag tu khong khro bar mi bya'o zhes kong+ka na'i zhal snga nas bzhed do// skal ldan grags pa ni dam tshig can zhes bya ba 'khor lo bde mchog la sogs pa'i rnal 'byor pa rnams la smad par mi bya'o zhes 'dod do// mngon par brtson las 'da' mi bya// zhes bya ba dpal 'khor lo bde mchog dang 'dus pa la sogs par gang zhig dbang bskur ba de las 'da' bar mi bya'o zhes kong+ka na'i zhal snga nas bzhed do// skal ldan grags pa ni gang zhig gang la mngon par brtson pa der de smod par mi bya'o zhes 'dod do// nam mkha' dang ni rgya mtsho dag // lan 'ga' gzhal bar nus srid kyi// de nyid la ni rtag sems blo// gzhal bar nus pa ma yin no// zhes dgongs so// de dang lhan cig bde ba bya// zhes bya ba ni dam tshig lhan cig spyod pa gcig tu bya'o zhes bya ba'i don to// yang na bde ba ni thabs te phyag rgya chen po grub pa'i thabs bya ba yin no zhes kong+ka na'i zhal snga nas bzhed do// skal ldan grags pa ni glegs bam kha cig las/ de dang lhan cig bde rgyas bya// zhes zer bar blang bar bya ba'i mchog bklag pa dang bsam gtan la sogs pa gdod ma nas bya'o zhes 'dod do// bdag gi don du thun bzhir zhes bya ba ni nyin mtshan thun bzhir bya ba'o// des 'khor ci dgar spyod par 'gyur// zhes bya ba ni gang nges par 'di ltar 'khor ba'i rnal 'byor ba ci 'dod pa dang ldan par 'gyur ba'o// mtshan mo rtag par nam mkha'i gos// zhes bya ba ni gos med cing skra grol bar byas nas dpal he ru ka bsgom par bya'o zhes bya ba'i don to// gnag dang dmar bar rtag gyur bya// zhes bya ba ni mtshan mo rgyu ba na 'gyur ro zhes kong+ka na'i zhal snga nas bzhed do// skal ldan grags pa ni gnag pa ni rtag tu dga' ba yin la de la chags pa ni dmar po ste/ rtag tu nyin dang mtshan mor gyur pa yin no zhes 'dod do// srog chags yan lag las byung gyon// zhes bya ba ni pags pa'i gos gyon par gyur pa'o// bde ba 'dod pas bde 'thob 'gyur// zhes bya ba ni rab tu bde ba'i bde ba bya'o// mchod phyir thogs ni yongs spangs gtsang // zhes bya ba ni bram ze'i rig byed dang bstan bcos las byung ba'i gtsang sbra yongs su spangs nas dpal he ru ka'i rnal 'byor gyis gcig tu gtsang bar 'gyur ro zhes bya ba'i don to// rigs dang rigs min ngor mi blta// spyi gtsug bcing la sogs pa yang // zhes bya ba ni rigs pa dang ldan pa dang rigs pa dang mi ldan pa dag gi ngo la rnam par mi rtog cing spyod pa spangs te blta bar mi bya'o// spyi gtsug bcing ba ni ral ba bcing ba'o// sogs pa'i sgras ni 'jig rten pa'i spyod pa gzhan dag kyang spang ngo zhes kong+ka na'i zhal snga nas bzhed do// skal ldan grags pa ni brtul zhugs dang sdom pa dang / smyung ba la sogs pa la mngon par zhen par mi bya'o zhes 'dod do// le'u nyi shu bdun pa'i bshad pa'o// // de nas legs mchod rnam dag pa// zhes bya ba ni sngar bshad pa dang lhan cig gnas shing yang dag par mchod pa ste/ bla na med pa'i mchod pa'i mchog gi don byed pa'i phyir rnam par dag pa'o// mya ngan 'das par nges 'gro nyid// ces bya ba ni mchog tu dga' bas bde ba bla na med pa'i mchod pa'i gnas skabs so// de bzhin bdag nyid mchod pa dang // zhes bya ba ni phyi dang gsang ba'i mchod pas bdag nyid mchod pa ste/ gang gis bdag nyid mchod pa des 'gro ba thams cad kyi brtan pa dang g.yo ba'i dngos po thams cad mchod par 'gyur ro// brtan pa ni shing la sogs pa'o zhes kong+ka na'i zhal snga nas bzhed do// skal ldan grags pa ni rgyu la 'bras bu nye bar gdags pa'i tshul te/ dper na mar ni tshe'o zhes zer ba dang 'dra bas na brtan pa ni shing la sogs pa yin no zhes 'dod do// spun dang sdug pa mchod pa dang // zhes bya ba ni dkyil 'khor gcig la sogs par zhugs pa rnams ni rnal 'byor la lhan cig spyod pa rnams te/ de dag dang zhi ba'i lhan cig 'dus par gnas par bya'o// spun dang bu dang lhan cig tu// bde dang sdug bsngal kun 'byung bya// zhes bya ba ni 'jig rten pa'i spun dang bu la sogs pa dang lhan cig tu ye shes phyag rgya chen po la sogs pa dang / sngags dang phyag rgya dag kyang bstan par mi bya'o zhes bya ba'i don to// 'dir gzhung thams cad sun 'byin pa zhes bya ba ni lung gi gzhung la gnod par byed cing thams cad sun 'byin pa dad pa med pa rnams la'o// dag byed zas la spyod pa ni// rtag tu dam tshig spyod byas 'gyur// zhes pa ni dam tshig las 'das pa zhes pa ni zas la ma spyad pas dam tshig la spyad pa byas par 'gyur te dag byed du 'gyur ro zhes bya ba'i don to// gsang sngags su la'ang sbyin mi bya// zhes bya ba ni brkam chags la sogs pas rgyal po la sogs pa su la yang gsang sngags sbyin par mi bya ba ste dbang bskur ba la sogs rnam pa thams cad du sbyin par mi bya'o zhes bya bar dgongs so// pho nya mo zhen rtag thar pa// zhes bya ba ni go cha chen po la sogs pas go bskon par bya'o zhes kong+ka na'i zhal snga nas bzhed do// pho nya ste de bzhin gshegs pa'i rigs las byung ba rnams la rab tu gsal bar bya ba'i skabs ston pa bsrung bar bya'o zhes 'dod do// srid pa dang mya ngan las 'das par rnam par rtog pa'i 'ching ba las grol ba ni thar pa'o// 'da' ba yis kyang longs spyod bya// zhes bya ba ni skal ba dman pa mngon par 'dus byas la longs spyad par bya'o zhes kong+ka na'i zhal snga nas bzhed do// skal ldan grags pas ni dam tshig dang ldan pa stobs la sogs pas blang bar bya'o zhes zer ro// skye gnas dman la mi gnas la// bsnyen bkur nyid ni bya ba min// zhes bya ba la skye gnas ni bram ze la sogs pa'i rigs yin par khong du chud par mi bya'i/ mu stegs rigs ldan la sogs pa'i rigs te/ de la gus par mi bya'o zhes kong+ka na'i zhal snga nas bzhed do// skal ldan grags pa ni dam tshig la sogs pa shes pa dang bral bar rab tu dga' ba la gnas pa la bsnyen bkur mi bya'o zhes 'dod do// gal te ma la sogs pa'i rnal 'byor ma rnams la mchod pa de'i tshe dka' thub ces bya ba dge ba zad par 'gyur zhing rnam par 'jig par 'gyur ba ste/ nges par na dngos grub mang po rgyab kyis phyogs par 'gyur ba'o// mchog dang tha ma lhan cig 'gugs// zhes bya ba ni dgug pa'i cho ga'i sbyor ba la rnam par rtog pa mi bya'o// de ltar rdzas ni rnam nges yin// zhes bya ba ni don dam pa'i nges pa nyid yin no zhes kong+ka na'i zhal snga nas bzhed do// skal ldan grags pa ni rten cing 'brel bar 'byung ba ston par mdzad pa'i sangs rgyas rnams kyi nges pa ni de lta bu yin no zhes 'dod do// brtul zhugs ma nyams zhes bya ba ni bram ze la sogs pa bcom pa'o// brtul zhugs rdzogs zhes bya ba ni dam tshig la sogs pa'i brten pa'i brtul zhugs rdzogs pa'o// dam tshig brtson zhes bya ba ni dam tshig la spyod pas zas la spyod pa'o// rigs lnga la ni kun spyod pa// zhes bya ba ni rigs thams cad la spyod pa'o// rigs ni rnam pa bzhi ru bsgrags// zhes bya ba ni bram ze la sogs par rigs rnam pa bzhir yongs su bshad pa'o// rigs gcig pa ni kun spyod pa// rnal 'byor grub la rab tu mchod// ces bya ba la// don dam pa ni rigs gcig ste/ grub pa'i rnal 'byor bas mchod cing rjes su mthun pa yin pa'o// dkon mchog gsum la sogs pa la gnod par byed pa rnams rnam par gzhig pa'i phyir las kyi tshogs gsungs pa ni// ba lang sha dang zhes bya ba la sogs pa gsungs pa yin te/ sbyin sreg gi thabs las gsungs pa'i cho gas thab khung gru gsum byas la mngon spyod kyi sbyin sreg gi yo byad dang / yungs mar la sogs pa rnams kyis me sbar la dum skyes ma sna khung g.yas pa nas bcug ste/ 'og nas 'byung bar bsams la/ de rdo rje lcags kyu dang gri gug bsnams pas bsgrub par bya ba gcer bu myos par gyur pa bkug la de nyid dum bu dum bur gyur par bsam zhing ba lang sha la sogs pa ji skad smos pa rnams bsgrub par bya ba de'i sha yin par bsams la/ khro bo chen po'i nga rgyal dang ldan pas che ge mo mA ra ya zhes bya ba dang rtsa ba'i sngags kyis sbyin sreg bya'o// ri mo can gyi shas zhes bya ba ni rma bya'am khyim bya'i sha dag gis so// de bzhin dpa' bo rnams kyi zas// sngags dang phyag rgyar yang dag ldan// zhes bya ba la sngags dang phyag rgya dang ldan pa ni gsang sngags dang phyag rgya legs par bslabs shing byang bar byas pa'i rnal 'byor ma ste/ de dang ldan zhing lhan cig pa'i kha zas gang yin pa de dpa' bo rnams so// dman pa ni byang chub kyi sems so// nyer spyod ni gus pa dang bcas pa'o// bstan bcos kun spangs pa zhes bya ba ni rig byed la sogs pa yongs su dor ba'o// de'i pho nya zhes bya ba la sogs pa la de'i pho nya ni lha mo mchog ste dam par gyur pa brtson zhing le lo med pa de lta bu'i lha mo ni dngos grub sgrub pa'i 'os su 'gyur ro zhes bya ba'i don to// ma chags dga' bar yang dag sbyor// zhes bya ba ni tha mal pa'i gzugs kyis yang dag pa'i sbyor ba nye bar dmigs pa dang bcas pa mi bya'o zhes bya bar dgongs so// rnal 'byor ni ting nge 'dzin to// rdzas ni longs spyad par bya'o// de gnyis kyi rnam par dbye ba ni so sor dbye ba'o// bla ma'i man ngag la rab dga'// zhes bya ba ni bla ma'i man ngag gzhig par mi bya zhing de'i don du bstan par mi bya'o// de'i don ni ji skad bshad pa'i don la spyod na dpal he ru ka dang 'dra bar 'gyur ba'o// le'u nyi shu rtsa brgyad pa'i bshad pa'o// // spun ni dpa' bo'o// pha ni dpal he ru ka'o// bdag po nyid du skad cig mthong // zhes pa bdag nyid du skad cig gis so// lce sbom zhes bya ba mtshan nyid dang ldan pa'o// dngos grub kyi thun mong du zhes pa ni thun mong du 'gyur ro zhes pa'i don to// dran pa dang ni yang dag ldan// pho nya mo sogs gnas dang bcas// zhes pa rgyun mi 'chad par rnal 'byor la bslabs nas pho nya mo dang yang dag par ldan par ro// sogs pa'i sgras bsrung bar bya ba dang bza' bar bya ba'i dam tshig la gnas pa'i sngags pa de la mkha' 'gro ma'i gtso mo nyi shu rtsa bzhis spyod pa dang grol ba'i 'bras bu ster bar 'gyur ro// spyod pa zhes bya ba ni mchog tu mngon par mtho ba ste/ 'khor los sgyur ba'i go 'phang chen po'o// de bas na gces spras byed pa dang / stan dang / bzhon pa dang / mdzod dang / rtog chen la sogs pa dang rtag tu rab tu ldan zhing yon tan dam pa la gnas pa'i rgyal po dang rnal 'byor pa yang cha mthun par bshad kyi/ nyan thos la sogs pa gzhan dag ltar mya ngan las 'das pa tsam don du gnyer ba ni ma yin no zhes bya bar dgongs so// grol ba ni dngos po'i 'ching ba las thar ba la bya'i/ thams cad rgyun chad pa'i mtshan nyid can ni ma yin par shes par bya'o// de bas na bya ba ni rnal 'byor gyi stobs can yin no// le'u nyi shu rtsa dgu pa'i bshad pa'o// // de nas rdza rnga bcing byas te// zhes bya ba ni rdza rnga'i dbyibs lta bu'i re'u mig bzhi bcu rtsa dgu bri'o zhes bya ba'i don to// re'u mig gsum pa zhes bya ba ni nang gi re'u mig bzhi la ltos nas de skad smras pa yin no// de yang uSh+ma Na'i gsum pa ni yi ge sa'o// de bas na/ rim bzhin 'byung dang rim min pas// dbyangs dang yi ge sgrub pas so// zhes bya ba smos pa yin no// lnga pa yis zhes bya ba ni yi ge nga'o// nyi shu rtsa lnga pa zhes bya ba ni ka nas brtsams te nyi shu rtsa lnga pa'o// nyi shu rtsa bzhi pa zhes bya ba yang de bzhin no// sum cu rtsa gnyis zhes bya ba ni a nas brtsams te bgrang ba'o// re'u mig gsum pa zhes bya ba yang de bzhin no// de bzhin du sum cu rtsa gnyis pa ni ka nas brtsams pa'o// re'u mig lnga pa ni yi ge u'o// nyi shu rtsa lnga pa ni ka nas brtsams pa'o// nyi shu rtsa bzhi pa zhes bya ba yang de bzhin no// sum cu rtsa gsum pa zhes bya ba yang ka nas brtsams pa'o// bco lnga pa zhes bya ba ni a nas brtsams pa'o// lnga pa zhes bya ba ni dbyangs kyi yi ge lnga pa'o// nyi shu rtsa gnyis pa ni ka nas brtsams pa'o// nyi shu rtsa bdun pa zhes bya ba ni a nas brtsams pa ste/ sngags 'di dag ni tshig dang po yin no// a nas brtsams te yi ge ga ni bcu dgu pa yin no// me'i bu ni yi ge ra'o// re'u mig gsum pa ni yi ge i'o// ya tshan zhes bya ba la sogs pa ni go sla'o// sum cu drug pa zhes bya ba ni snga ma bzhin te yi ge na'o// slar yang zhes bya ba ni yi ge gnyis po de dag nyid kyang sbyar bar bya ste/ re'u mig thams cad kyi bdag po yin pa'i phyir ro// rang byung zhes bya ba ni yi ge ha'o// lhag ma ni snga ma bzhin te tshig gnyis pa'o// bcu dgu pa ni snga ma bzhin te ga'o// nyi shu rtsa bdun pa ni ka nas brtsams pa'o// gsum pa ni dbyangs kyi yi ge gsum pa'o// sum cu rtsa gsum pa ni snga ma bzhin te yi ge ha'o// re'u mig gnyis pa ni yi ge a'o// nyi shu pa ni ka nas brtsams pa ste na nyid do// de nyid ni ra dang ha'i dbang gis na ni Nar 'gyur te gri ha'i sgra'i 'og tu gnas pa'i Nar 'gyur ro// nyi shu rtsa gcig pa ni ka nas brtsams pa ste pa'o// nyi shu rtsa drug pa ni ka nas brtsams pa ste ya'o// lan gnyis bzlas pa zhes bya ba ni lan gnyis zlos shing goms par bya ba ste/ snga ma bzhin du re'u mig lugs nas bzlog pa'i tshul gyis dang po'i yi ge ha'o// bzhi pa ni i ste de'i mtha' ni u'o// lhag ma ni snga ma bzhin no// da ni tshig bzhi pa btu ba gsungs pa ni/ re'u mig gnyis pa zhes bya ba la sogs pa yin te/ dbyangs kyi yi ge dang po'i re'u mig nas brtsams pa'o// sum cu rtsa drug pa ni a nas brtsams pa'o// nyi shu drug pa ni ka nas brtsams pa'o// sum cu rtsa gsum pa zhes bya ba ni ka nas brtsams pa'o// de bzhin du bcu gsum pa ni dbyangs kyi yi ge bcu gsum pa'o// re'u mig las bcu pa ni ha la sogs pa go bzlog pa'i tshul gyis brtsis pa'i yi ge b+ha ni re'u mig gi bcu pa'o// bcu dgu pa ni a nas brtsams pa'o// nyi shu dgu pa zhes bya ba ni ka nas brtsams pa'o// gnyis pa zhes bya ba ni re'u mig gnyis pa ni dbyangs kyi yi ge'i re'u mig gnyis pa'o// thig le zhes bya ba ni steng na a nu swa ra dang ldan pa'o// chu zhes bya ba ni yi ge ba'o// brgyad pa ni dza'o// me yi bu yis khyad par dbye// zhes bya ba ni yi ge ras bye brag dbye ba'o// lhag ma ni go sla'o// de dag ni rtsa ba'i sngags so// khro bo bzhi dang yang dag ldan// zhes bya ba ni sngags kyi tshig bzhis mtshan nas smos pa'i khro bo bzhi bshad pa yin no// sku brgyad dang ni bcas pa ru// zhes bya ba ni sa la sogs pa gzugs brgyad kyi tshul du sngags 'di gnas pa'i bar ro// 'di ni rnyed pa tsam gyis ni// zhes bya ba ni sngags des tshar bcad pa 'chi bar 'gyur ba'o// le'u sum cu pa'i bshad pa'o// // sha chen dag gis zhes bya ba ni snga ma bzhin du sbyin sreg byas nas ji skad bshad pa bzhin du 'gyur ba'o// rdo rje skyes yin bshad ces bya ba ni mi slu ba yin par gsungs so zhes bya ba'i don to// 'di ni gdug pa thams cad kyi// 'jigs byed mi bzad par bshad do// zhes bya ba ni sha chen gyi sbyin sreg 'di ni dkon mchog gsum la gnod par byed pa'i gdug pa can thams cad 'jigs shing rlag par byed pas mi bzad pa ste cho ga gzhan dag pas cho ga 'di stobs dang ldan pa yin par bshad do zhes bya ba'i don to// zangs kyi gtsug phud can zhes bya ba ni khyim bya'o// de bzhin du shwa na la sogs pa cho ga bzhin du longs spyad na cir 'gyur zhe na/ ma lus lus pa med 'grub cing // rgyal srid thams cad rab 'grub 'gyur// zhes bya ba la ma lus pa 'grub pa ni ral gri la sogs pa'i dngos grub 'grub pa'o// lus pa med pa ni bla na med pa yang dag par rdzogs pa'i byang chub po// rgyal srid thams cad ni ma lus pa'i rgyal srid do// shwa na la sogs pa 'di dag kyang rang nyid dus byed pa la bya'i gzhan du na sdig pa chen po'i las byas par 'gyur ro// sdig pa'i las byed par 'dod pa gso bar dka' ba rnams bdag nyid kyis gsad pa rnams kyi zhes gzhan dag 'dod do// bdag med pa'i de kho na nyid kyi mi dge ba bcu yang ltung bar mi 'gyur te/ de yang dpal gsang ba 'dus pa las/ dge ba bcu yi las kyi lam// 'dod pa'i ye shes spangs pa yin// zhes gsungs pa dang / bdag gis rang gi sdug bsngal bzod// gzhan gyi sdug bsngal la bsdar bas// mnar med par ni 'gro 'gyur yang // 'gro ba rnams kyi don bya'o// zhes bshad pas snying rje chen po dang ldan zhing bdag med pa'i de kho na nyid mngon du rtogs nas 'gro ba'i don du mi dge ba bcu'i las spyad kyang ltung bar mi 'gyur ro// dpal zhi ba 'tsho'i zhal snga nas kyang // thabs dang shes rab dang ldan pa'i byang chub sems dpa' rnams kyi mi dge ba bcu'i las kyi lam rnams kyang khyad par gyi 'bras bu 'thob par byed pa yin te/ tshogs pa khyad par can gyis 'bras bu khyad par can nyid bskyed pa ni bsam pa'i khyad par las byung la tha snyad thams cad la 'di ni 'di ltar ma yin no zhes smra bar nus pa ma yin te/ de yang dper na rnal 'byor pa ma yin zhing dug gi de kho na nyid mi shes par dug za ba rnams ni 'chi ba'i rgyu nyams su myong bar 'gyur la/ dug gi de kho na nyid yang dag par shes pa'i rnal 'byor pa rnams ni rnam pa de lta bu de bcud kyis len du bya ba'i rgyu'i khyad par lhag pa la brten nas de nyid bdud rtsi nyid du 'gyur ba nyid du shes so// de bzhin du stong pa nyid dang snying rje dbyer mi phyed pa'i sems dang ldan zhing rang gi bde ba la ltos pa med pa dang / gzhan gyi sdug bsngal la shin tu 'jigs pa rnams kyi mi dge ba bcu po 'di dag ni khyad par can gyi 'bras bu skyed par byed pa la 'gal ba ci zhig yod// drag pos grong khyer sum brtsegs bsregs par gyur pa dang / khyab 'jug gi dpung tshogs ak+Sho hi bco brgyad brlag par byas pa dang / gcer bu pa rnams kyang srog chags phra mo reg pa tsam gyis 'chi bas nam mkha' gang bar shes bzhin du rang gi slob ma la gnas khang las byung ba'i tshe bslab par 'debs pa dang gzhan yang gang yang khro ba'i mes yid bsregs par gyur pa'i drang srong gis dmod pa'i mes rgyal po dpung gi tshogs yan lag bzhi pa dang bcas shing bzhin sreg par byed pa'i mu stegs pa rnams kyis srog gcod pa la sogs pas dmyal ba la sogs pa'i sdug bsngal rnams skyed par 'gyur te/ de rnams kyi mi dge ba ni bdag dang bdag gir 'dzin pa la mngon par zhen pa sngon du 'gro ba'i rgyu las byung ba'i phyir ro// de yang bdag yod par gyur na ni gzhan gyi 'du shes 'byung la bdag dang gzhan gyi dbye bas yongs su 'dzin pa las ni zhe sdang ste/ 'di gnyis kun du 'brel ba las nyon mongs pa thams cad rab tu skye bar 'gyur ro zhes bshad pa'i phyir ro// de nyid 'gro ba drug na gnas pa'i sems can ma lus pa'i ngan 'gro'i tshor ba mi bzad cing brnag par dka' ba thob pa rnams la rgyu med pa'i snying rje chen po dang ldan zhing bdag med pa bsgom pa la mchog tu goms pas rtag tu rnyog pa med pa'i sems dang ldan pa rnams la mi dge bcus kyang ltung bar mi 'gyur te/ de yang // sems dge ba la nyes pa med// ces bshad pa dang / slob dpon Ar+ya de bas kyang // byang chub sems dpa'i kun rtog ni// dge ba'am yang na mi dge ba// thams cad dge ba nyid 'gyur te// gang phyir de yi dbang gyur yin// zhes bshad pa dang / de nyid ming tsam thos pa yis// me gang sreg byed mi 'gyur ltar// chos dang chos min spangs pa la// ma brten de ni mi rigs so// de ltar blo gros byang ba ni// rnam dpyod thos pa 'bras bur bcas// las dang 'bras bu 'brel pa yi// rkyen gyis bcom par mi 'gyur ro// ji ltar dung la sogs pa dag byed yin pa'i phyir mchog tu dge ba yin pa de bzhin du mi'i thod pa la sogs pa yang de dang 'dra'o zhes bstan pa'i phyir gsungs pa ni/ dung dang zhes bya ba la sogs pa yin te/ gsum char zhes bya ba ni gsum gyi'o// rgyu las byung yin na zhes bya ba ni phung po lnga la sogs pa'i rgyu las byung ba yin du zin kyang zhes pa'o// chos kyi sku'i zhes bya ba ni chos kyi sku dang ldan pa'i rnal 'byor pa rnams kyis zhes bya ba'i don to// lus can gyi zhes bya ba ni sems can tha mal pa'i ste/ de dag gi thod pa rgyu gang gis smad cing sun dbyung bar bya/ 'dis ni mi la sogs pa'i thod pa las gang gis dung la sogs pa dag byed pa yin la/ mi'i thod pa ni de lta bu ma yin no zhes bya ba'i khyad par gyi rgyu yod pa ma yin no zhes ston to// dpa' bo thod pa'i phreng ba can// zla ba phyed pas rgyan du byas// zhes bya ba ni bcom ldan 'das kyi cha lugs kyi khyad par gsungs pa yin no// brda ni lnga po bstan bya zhing // zhes bya ba ni brda bstan par bya'o zhes bya ba'i don to// 'dir brda'i sgras ni dbye ba med pa'i nye bar gdags pas rdo rje phag mo la sogs pa lha mo lnga bstan pa yin te/ ral ba dang cod pan gyis brgyan pa'i thod pa lnga po lha mo lnga yin par bstan te/ de bsgom par bya'o zhes bya ba'i don to// sgrub pos lag pa g.yon gyis bya// zhes bya ba ni zas dang skom la sogs pa dam tshig can rnams la ster ba na lag pa g.yon pas sbyin par bya'o// 'di ni dpa' bo'i gnas yin te/ zhes bya ba ni 'di ni dpal he ru ka la sogs pa'i dpa' bo rnams kyi gnas yin te/ nges par mi 'gyur ba yin no zhes bya ba'i don no// yang na gnas ni 'byung ba'am rgyu ste brda rnams 'jug par byed pa'o// de yang dpa' bo dang dpa' mo'i dbang phyug ma rnams kyi brda rnams thog mar 'jug cing 'byung bar byed pa yin no// khams gsum rgyu dang mi rgyu ba'i// 'gro kun g.yon las byung ba yin// zhes bya ba la g.yon pa ni phyi rol gyi bud med do// yang na/ stong pa kho na'i chos rnams las// stong pa'i chos ni 'byung ba yin// zhes bshad pas g.yon pa ni stong pa nyid yin la/ 'dis ni g.yon nas spyod pa'i rgyu gsungs pa yin no// rdo rje sems dpa' zhes bya ba la sogs pas ni lag pa'i mchod pa ston to// rdo rje sems dpa' mthe bor bzhugs// zhes pa la// bzhugs zhes bya ba thams cad la sbyar ro// dpa' bo zhes bya ba ni dpal he ru ka'o// nam mkha'i snying po zhes bya ba ni rdo rje nyi ma'o// sen mo'i ngos zhes bya ba ni sor mo thams cad kyi'o// g.yon pa las byung rgyu yin no// zhes bya ba ni 'di dag lag pa g.yon par brten cing gnas pa'i rgyu yin no// lag mthil zhes bya ba la lag pa'i mthil du pad+ma 'dab ma lnga pa bsams la/ pad+ma'i ge sar la rdo rje phag mo/ mdun du ya mi ni/ g.yon du mo ha ni/ rgyab tu saM tsa la ni/ g.yas su trA sa ni/ rgyab tu shin tu nges byas te// zhes bya ba ni lag pa'i mthil du sngags kyi sa bon gyis rdo rje sems dpa' la sogs pa dang / rdo rje phag mo la sogs pa lha mo rnams dgod par bstan mod kyi/ 'od kyang lag pa'i rgyab tu me long gi nang du gzugs brnyan snang ba ltar nges par bsam par bya'o zhes bya ba'i don to/ de nyid kyis na/ mkhas pas rgyab tu gshegs su gsol// zhes 'og nas bshad pa yin no// sgrub pa pos brda rnam pa lnga bstan par bya ba las lnga zhes yang smos pa ni lha mo lnga la bya la/ spyan la sogs pa smos pa ni mkha' 'gro ma la sogs pa bzhi la bya'o// stong pa ni nam mkha' dbyings so// dbus su zhes bya ba yang de nyid do// lhag ma rnams ni go sla'o// le'u sum cu rtsa gcig pa'i bshad pa'o// // sgrub pos sngon gsungs rim pa yis// zhes pa ni dkyil 'khor gyi 'khor lo bsgom pas so// bzang po zhes bya ba gsungs te/ sen mo lnga pa ni khyi dang byi la dang ri bong la sogs pa'o// mi la sogs pa ni don ji lta ba nyid do// kha dog rnams kyi zhes pa ni bram ze la sogs pa'i nang na'o// byol song zhes pa ni gang dpa' bo mang po gsod par byed pa ste/ he ru ka'i rnam pas mthong ba'o zhes kong+ka na'i zhal snga nas bzhed do// bla ma dang rnal 'byor ma dang dam tshig 'joms par byed pa la sogs pa phyugs so zhes skal ldan 'dod do// dud 'gro zhes bya ba byol song gi skye gnas la sogs pa rnams kyi'o// kiSh+Na zhes bya ba la sogs pa la dang por re zhig gnod mdzes kyi sngags sam rtsa ba'i sngags sam/ sngon du bsnyen pa byas la mtshan ma thob pa'i rnal 'byor pas ma nyams ma zhig pa'i ro dur khrod du blangs la mtshan phyed na ma sha nag po dang / sa nag po la sogs pas sbyin sreg bya'o// lci ba'i thal ba nyid ces bya ba ni thal ba'i khyad par ro// mgo bo skam zhes bya ba na// mgo bo'i dum bu skam po'o// mi mgo blangs la dung chen po bya'o zhes kong+ka na'i zhal snga nas bzhed do// skal ldan grags pa ni 'di dang ma he la sogs pa gang yang rung ba'i rus pa blangs pa las kyi dbang las phreng ba bya'o zhes 'dod do// de yang rdo rje gdan bzhi las// shel dang nya phyis mu tig dang // 'byung khungs las byung dkar po sogs// gang rung zhi pa la sogs kyi// khyad par phreng ba sogs mtshan nyid// gser dang dngul dang zangs ma dang // khyad par du ni pad+ma yi// phreng ba rgyas pa'i las rnams la// mkhas pa yis ni bgrang bar bya// gur kum la sogs dri dang ni// khyad par du ni dri kun gyis// bcos pa'i ri lu byas pa ni// dbang gi yin par yongs su bshad// ru drAk+Sha dang lung thang dang // khyad par du ni mi rus phreng // mngon spyod ces bya bshad pa yi// drag po'i las la sbyar bar bya// zhi rgyas dbang dang mngon spyod la// bo de tse las thams cad pa'o// gsang sngags sgrub la lnga bcu ste// dbang don gnyer la de'i phyed nyid// zhi ba la ni brgya phrag gcig// rgyas la brgyad kyis lhag pa'o// mngon spyod la ni drug cu ste// las kyi khyad par rnams la sbyar// ji ltar rnam par dbye ba yis// phreng ba la sogs bya ba yin// zhes gsungs so// dung chen po yi ngo bor bya// zhes bya ba ni sgra ji bzhin pa nyid do// yang na rus sbal dag gi'o// zhes bya ba ni go sla'o// phyag bzhi dang ni zhes bya ba la sogs pa ni bcom ldan 'das dpal he ru ka'i phyag rgya chen po ston pa yin no zhes kong+ka na'i zhal snga nas bzhed do// dpal u rgyan pa'i zhal snga nas ni phyag bzhi nas brtsams te 'bum gyi bar zhes bya ba'i bar gyis bcom ldan 'das khro bo chen po'i phyag bshad pa yin no// de yi sku mdog mtshon cha 'chang // zhes bya ba ni bcom ldan 'das de'i phyag dang phyag mtshan bsnams pa'i ngang tshul gang yin pa de la de skad ces bya ste/ sku mdog gnag pa dang rdo rje mtshon cha bsnams pa zhes bya ba'i don to// mtshon cha zhes bya ba 'di ni gtso bo'i mtshan mar gyur pa ma yin pa'i phyir spyi'i tshig yin pas rdo rje nyid la bya bar bshad do// de yang phyag mtshan du ma bsnams su zin yang bcom ldan 'das la rdo rje 'chang ba zhes btags pa yin no zhes kong+ka na'i zhal snga nas bzhed do// dpal u rgyan pa'i zhal snga nas ni bcom ldan 'das kyi sku mdog dang phyag mtshan la sogs pa ci 'dra ba yum gyi yang de dang 'dra'o zhes 'chad do// gang gi tshe bcom ldan 'das dkar ba de'i tshe bcom ldan 'das yum yang dkar ba yin la/ gang gi tshe bcom ldan 'das ser ba de'i tshe yum yang ser ba yin no// gang gi tshe bcom ldan 'das dmar ba de'i tshe yum yang dmar ba yin la gang gi tshe bcom ldan 'das ljang ba de'i tshe yum yang ljang ba yin// gang gi tshe bcom ldan 'das sku mdog gnag pa de'i tshe bcom ldan 'das yum yang sku mdog gnag pa yin no zhes bya ba man ngag go// phyag rgyas sku ni rnam par brgyan// zhes bya ba ni phyag rgya lnga rnams kyis so// yi dags chen po gdan du byas// zhes bya ba ni lha chen po mnan nas bzhugs pa'o// sngags kyi lha ni shes nas bsgom// zhes bya ba ni rnal 'byor chen po la dmigs pa dang bral bas sngags bzla bar mi bya'o zhes bya ba'i don to// le'u sum cu rtsa gnyis pa'i bshad pa'o// // da ni bza' btung ba smod par byed pa nyan thos la sogs pa'i lta ba bzlog par bya ba'i phyir// de nas sgrub pa po rnams kyi// zhes bya ba la sogs pa gsungs te/ bza' ba dang btung ba/ 'di las lhag pa'i sbyor ba kun// zhes bya ba rnal 'byor ma ma lus pa dang / sgrub pa po rnams kyi sgrub pa po la med do// de nas ni nyin re zhing bza' ba dang btung ba la byang chub sgrub pa'i sgrub pa pos cho ga 'di bzhin du bya'o zhes ston to// de la bza' ba ni go ku da ha na la sogs pa'i sman rnams so// yang na zho dang mar dang sbrang rtsi dang khar dang la du la sogs pa ni bza' ba ste/ de longs spyod pa'o// nya sha la sogs zhes bya ba la/ nya ni ro hi ta la sogs pa'o// sha ni ra'i sha la sogs pa'o// sogs pa'i sgras ni tshod ma rnams la bya'o// ci nus pa dang zhes bya ba ni 'byor ba dang rjes su 'tsham par ro// med par gyur kyang bza' ba ni// lnga po nyid du bya ba yin// zhes bya ba ni gang gi tshe bdud rtsi lnga po med pa de'i tshe bza' ba gang yin pa de bdud rtsi lnga po nyid du yongs su brtag par bya'o zhes kong+ka na'i zhal snga nas bzhed do// dpal u rgyan pa'i zhal snga nas ni sgrub pa'i dbang po la rdzas la sogs pa btsal bar dka' ste med par gyur kyang bza' ba lnga dang / tshod ma lnga la sogs pa der bskyed par bya'o zhes 'dod do// skal ldan grags pa ni thams cad med kyang bza' ba lnga po bdud rtsi lngar bskyed par bya'o zhes 'dod do// mtshan mo yang ni rtag tu bya// zhes bya ba ni nges par nyams su len par byed pas nyin dang mtshan rtag tu rnam pa thams cad du bya'o zhes ston to// de nas pho nya rab sbyin zhing // zhes bya ba ni bdag nyid gcig bu bza' bar mi bya'i// gzhan du na rigs dang rigs ma yin pa las byung ba'i pho nya mo ste rnal 'byor ma rnams la yang sbyin par bya'o// rang gi pang par mgo bzhag ste// zhes bya ba ni pho nya mo g.yon logs su bzhag ste/ lag pa g.yon pas 'khyud pa'o// dpa' bo gnyis med pa yis mchod// ces bya ba ni dpa' bo gnyis su med pa'i don du ma la sogs pa mchod pa gang yin pa ni gnyen gyi sred pa'i 'ching ba rnams las grol zhing thar bar bya ba'i phyir bya'o// slob dpon lugs su bzhugs nas su// sgrub pa po las mchod pa bzhes// zhes bya ba ni don dam par rdo rje sems dpa' dang / slob dpon la tha dad du bya ba med do zhes ston te/ slob dpon mchod pas sangs rgyas thams cad mchod par 'gyur ro zhes dgongs so// dpa' bo rnams kyi stan dag dang // zhes bya ba ni phyag rgya'i lha mo rnams yin no zhes kong+ka na'i zhal snga nas bzhed do// skal ldan grags pa ni stan zhes bya ba bza' ba dang btung ba la sogs pa yin no zhes 'dod do// de nyid kyis na phyag rgya nyid du zhes logs shig tu phyag rgya'i lha mo rnams gsungs pa yin no// sgrub po shin tu mnyam gzhag pas// zhes bya ba ni tha mal pa'i gzugs su ma yin pa'i tshul gyis glu dang rol mo la sogs pa'i sbyor ba bya bar shes par bya'o zhes kong+ka na'i zhal snga nas bzhed do// skal ldan grags pa ni// mig mi btsums zhes bya ba de brdzun yin// lag pa 'degs pa gang yin de yang brdzun// sna gong dag ni rnam pa kha 'bras shing // 'dod lha'i 'dod spyod de yang brdzun yin la// bud med gdong gi pad+ma la rtog cing // sbrang bu lta bur bdag gir byed de'ang brdzun// sdug dang skye bo med par rang dga' ba'i// rna bar gshub pa gang yin de yang brdzun// 'di dag thams cad rnam pa kun du brdzun// bdag ni 'gro na rnam kun sgra sgrogs pa// kyi hud 'dod pa'i lha yi rmongs pas bcom// shes ma gyur na ci zhig bya ba smros// zhes glu dang gar la sogs pa'i yul rnams nyid brtags na mnyam par bya ba la sogs pa yod pa ma yin no zhes 'dod/ 'di na de nyid 'di las gzhan med na// don med nyid du don zhig ci phyir byed// 'di nyid yid la gnas par gyis shig dang // don gang snang 'gyur de ni shes rab yin// zhes bya bar dgongs so// gang zhig glu sogs mi byed cing // byed du mi 'jug blun po rnams// 'di dang pha rol dag tu yang // nyan thos la sogs des bcom yin// de yi 'og tu dpa' bo yi// dpa' ba kun du spyad par bya// zhes bya ba ni re zhig dang por ji skad du bshad pa'i lha mo rnams la mchod pa phul du byung bar rjes su spyad la// de'i rjes la dpa' bo'i yang dpa' bo ste/ phyag rgya chen po la sogs pa kun du spyad par bya'o zhes kong+ka na'i zhal snga nas bzhed do// skal ldan grags pa ni dam tshig can la sogs pa'i rnal 'byor ma rnams kyi mchod pa phul du byung bar rjes su spyad la/ de'i 'og tu bza' ba la spyod pa la sogs pa'i kun du spyod pa bya'o zhes skal ldan grags pa 'dod do// de ltar mchod byas zhes bya ba la sogs pas ni bza' ba la spyod pa la sogs pa'i 'bras bu nye bar bstan pa yin no// le'u sum cu rtsa gsum pa'i bshad pa'o// // pad+ma'i lte bar zhes bya ba ni/ bla mar bya ba'i gnas yin pa'i phyir ro zhes kong+ka na'i zhal snga nas bzhed do// dpal u rgyan pa'i zhal snga nas ni chos 'byung ba'i rnam par dag pa yin pa'i phyir zur gsum pa pad+ma'i lte bar zhes 'dod do// skal ldan grags pa ni de bzhin gshegs pa thams cad kyi sku dang gsung dang thugs kyi snying po b+ha ga'i rnam par dag pa yin pa'i phyir pad+ma'i lte ba zhes bya'o zhes 'dod do// a wad+hU tI gnas de bzhin// smin ma'i bar du rnam par gzhug// ces bya ba ni dpral bar rdo rje'i phreng ba'i 'od zer rnams kyi a ba d+hU tI zhes bya ba rdzogs pa'i gnas zhes bya ba mig gsum pa de smin ma'i dbus su dpral bar bstan par bya'o zhes kong+ka na'i zhal snga nas gsung ngo // skal ldan grags pa ni a wad+hU tI ni yang dag pa'i don mthong ba rtogs pa'i gnas te/ gzhi gang yin pa de ni a wa d+hU tI'i gnas sam mi 'gyur ba'i gnas zhes bya ste mig gsum pa'o zhes 'dod do// bcom ldan 'das ni 'das pa dang ma 'ongs pa dang da ltar te dus gsum gzigs pa yin no zhes bya bar dgongs so// dpa' bo 'chol bar byas pa yis// zhes bya ba la sogs pas ni las thams cad pa'i sbyin sreg ston te/ dpa' bo zhes bya ba dpal he ru ka 'chol ba ste/ gtsang sme med pa'i sbyor bar bdag nyid byas pa'i khro bo'i ting nge 'dzin gyi mtshan ma thob pa'i rnal 'byor pas sha'i sbyin pa bya ba 'am// yang na re zhig dang por bdag nyid khro bo'i nga rgyal dang ldan pas ji lta ba bzhin du mthun par bya'o// de'i rjes la las dang rjes su mthun pa'i sbyin sreg bya'o// de ltar me lha'i sgo nas sbyin sreg byas la// 'khor lo gsum dang ldan pa'i rang gi lha'i cho ga gsungs pa ni de nas zhes bya ba la sogs pa yin te/ kun nas sgo yi 'khor lo bsam// zhes bya ba ni thab kyi dbus su gzhal yas khang la sogs pa dang bcas pa ji lta ba bzhin du bsam par bya'o// de'i phyogs gcig bstan pa'i phyir gsungs pa ni dpa' bo'i dbang po zhes bya ba la sogs pa yin no// khaN+Da ro ha phyi rol sbyar// zhes bya ba ni rgyab kyi pad+ma la gnas pa'i khaN+Da ro ha de bzhin du gzhag la rang gi lus la khaN+Da ro ha gnyis pa las dang rjes su mthun par phyung la phyi rol du gzhag par bya ste/ khaN+Da ro ha ni las thams cad sgrub par byed pa yin no zhes bya bar dgongs so// de nyid kyis na/ rang gi gzugs su mngon brtags pa// 'khor lo'i dbus su brtan par bya// zhes gsungs pa yin no// 'khor lo 'di dag brtan pa ni// zhes bya ba ni thab ni 'khor lo gsum gyi rnam par bya'o zhes bya ba ste/ zhi ba la sogs pa'i cho ga'i rim gyis cho ga las mi 'da' bar bya'o// rig pa'i rgya mtsho las dpa' bos// mdor bsdus nas ni gsungs pa yin// zhes bya ba la rig pa'i rgya mtsho zhes bya ba ni rgyud de// de las dpa' bo dang lha mo rnams mdor bsdus nas ji lta ba bzhin du gsungs pa'o// yang na rig pa'i rgya mtsho las ji skad gsungs pa de 'dir mdor bsdus nas gsungs pa yin no// le'u sum cu rtsa bzhi pa'i bshad pa'o// // da ni de nas zhes bya ba la sogs pas las dang rjes su mthun par sngags brjod pa dang / bsam gtan gyi cho ga bstan pa yin te/ phan tshun sbyar ba'i gsang sngags ni// zhes bya ba ni gang gi tshe gdug pa tshar gcad pa'i cho ga rtsom pa de'i tshe srad bu legs par bsgril ba lta bur sngags kyi yi ge phan tshun gcig la gcig sbyar te/ gnyi ga'i zhal nas cig car dbyung ba ni zo chun gyi bum pa 'khor ba lta bur bsam par bya'o// dpa' bo zhes bya ba ni sngags kyi yi ge'o// 'jug pa yis ni phye ba nyid// ces bya ba ni zhi ba'i cho ga ni rang gi kha nas nang du zhugs pa'i sngags kyi yi ge lu gu rgyud kyi phreng ba'i tshul can rdo rje'i lam nas phyung ste// slar yang lha mo'i pad ma'i nang du chud par bya ste/ lha mo'i kha nas rang gi khar gzhug pa'i rim pa dang gdug pa 'dul ba'i lam ni rang gi kha nas lha mo'i khar gzhug pa'i tshul gyis bya ba ste khyad par ni de tsam mo// zhi ba la ni lhong ba ste// drag cing rtsub pa ma yin pa'o// sa bon phreng ba de nas zin// zhes bya ba ni yi ge'i phreng bas phan tshun gcig nas gcig sbrel ba'o// hUM ni mtha' ru gnas pa yin// zhes bya ba ni gdug pa tshar gcod pa'i las la yi ge hUM gis thog ma dang dbus dang tha mar 'gog par gyur par bya'o// de nyid kyi phyir bsgrub bya 'gog par gyur pa ni// gom pa gcig kyang mi 'gro'o// zhes gsungs pa yin te de ni go sla'o// kha sbyar sbyar bar gyur pa dang // zhes bya ba ni sngags lung bstan pa la sogs par bshad pa'i tshul gyis te/ yi ge oM la sogs pa kha sbyar du sbyar ba'i tshul te/ oM lha sbyin swA hA oM zhes bya ba lta bu'o// rdo rje lu gu rgyud bcings pas// rdo rje phye ba nyid dang ni// zhes bya ba ni kha sbyar ni las thams cad pa yin pa'i phyir gang gi tshe gdug pa can tshar gcad pa'i las dang ldan pa de'i tshe rdo rje zhes bya ba hUM nyid kyis dbye zhing gzhig par bya'o zhes bya ba'i don to// de bzhin sgro yi chun pos bskor// zhes bya ba ni ji ltar rma bya'i sgro'i chun pos bskor ba na bar mtshams mi snang ba de bzhin du bar mtshams med pa kho nar bsgom par bya'o zhes bya ba'i don to// lcags kyu nyid kyis dgug pa dang // zhes bya ba ni gang gi tshe dgug par 'dod pa de'i tshe lo ma'i tshul du sngags spel la/ khaN+Da ro ha phyag na lcags kyu thogs pas dgug par bya'o zhes bya ba'i don to// gtun shing gis ni dkrugs pa dang // zhes bya ba ni gang gi tshe des brgya byin la sogs pa dkrug cing bskyod par 'dod pa de'i tshe khaN+Da ro ha phyag na gtun shing bsnams pas dpung la sogs pa thams cad dkrug par bya'o// rdo rje yis ni bza' bar bya// zhes bya ba ni bza' bar bya ba la khaN+Da ro ha rdo rje thogs pas che ge mo zo shig ces gdug pa'i cho gas bza' bar bya'o// dbug la mda' ni sbyar bar bya// zhes bya ba ni dbug cing 'dar ba la ni khaN+Da ro ha phyag na mda' bsnams pa sbyar bar bya'o// dus min 'chi ba las rgyal nyid// ces bya ba ni dus ma yin par 'chi ba la ni mtshon cha'i khyad par bsnams pas rgyal bar bya'o// yan lag kha T+wAM ga dang sbyar// zhes bya ba ni lag pa g.yon pa la kha T+wAM ga bsnams par bya ste/ mtshon cha'i khyad par 'di dag thams cad kyis khaN+Da ro ha khyad par du bya ba yin no// thod pa'i mchod yon snod du ni// zhal du mchod yon nges par sbyar// zhes bya ba ni thod pa bdud rtsi lngas yongs su gang bas khaN+Da ro ha'i zhal du mchod yon phul la mtshon cha nges par sbyar bar bya ba'o zhes bya ba'i don to// le'u sum cu rtsa lnga pa'i bshad pa'o// // phyag rgya gnon pa'i las rnams ni// zhes bya ba ni gzhan gyi phyag rgya gnon pa'o// zas bzhin du las la brtsam par bya'o// sngags pas mkha' 'gro ma sbyor la// snying po rnams kyis de bzhin bya// zhes bya ba rnams ni mkha' 'gro ma rnams kyi snying po'i sngags kyis kyang cho ga de bzhin du bya'o// dpa' bo mchod pa'i cho ga shes// las ni 'thad pa nyid kyis bya// zhes bya ba ni 'dir bshad pa'i cho ga byas la de'i 'og tu mchod pa'i cho ga bya ba'o// rnam dbye zhes bya ba ni de las kyi rjes su mthun pa rnam par dbye zhing so sor byas la sngags pas las phyin ci log tu nges par sbyar ro zhes bya ba'i don to// don de nyid bstan par bya ba'i phyir gsungs pa ni tshar gcod pa dang zhes bya ba la sogs pa gsungs pa yin te/ de nyid dbye zhes bya ba ni las kyi tshogs te de kho na nyid dbye bas phye zhing tha dad par bya ba'i sngags de rtsa ba lam zhes bya ba dang / rdo rje dang pad+ma'i lam du nges par bya zhing bstan par bya'o zhes bya bar sbyar ro// sbyor ba zhes bya ba ni sbyor ba'i don zhes bya ba'i phyag rgya chen po grub par bya ba'i phyir gang zhig rab tu sgrub cing legs par bstan pa'i tshul gyis bsgrub par bya la/ des na lha dang lha ma yin dang mi rnams kyang tshar bcad pa dang / pha gdags pa'i tshul gyis myur du bsgrub pa yin na/ gzhan dag lta ci smos zhes bya bar dgongs so// le'u sum cu rtsa drug pa'i bshad pa'o// // da ni de nas zhes bya ba la sogs pas dbang du bya ba la sogs pa'i sbyor ba bstan te/ gzugs ni lus te de gnon pa ni bud med la sogs pa'i skye bo ste/ de'i cho ga ni dbang du bya ba yin la/ de bshad par bya'o zhes bya bar sbyar ro// phan tshun sbyar ba'i gsang sngags dang / zhes bya ba ni gnyi ga'i rtsa ba'i gsang sngags gcig tu bya ba'o// mkha' 'gro ma dang gcig tu sbyor// zhes bya ba ni don de nyid gsal bar byas pa yin no// de la don ni 'di yin te/ zos pa gang yin pa de slon te legs par bkrus la yan lag lnga dri dang bcas pa gang du ma tshos pa dang bsres te gnyi ga'i rtsa ba'i sngags zhag bdun gyi bar du thun bzhir byas la/ de'i 'og tu bza' ba dang btung ba la sogs pa sbyar na ji skad du bshad pa bzhin du 'gyur bar gdon mi za'o// ser skya zhes bya ba ni kha dog ser skyar 'dug pa'o// lhag ma ni go sla'o// til nag ces bya ba la sogs pa yang go bar zad do// ba lang zhes bya ba la sogs pa la dbang du bya ba'i thab bam/ las thams cad pa'i thab khung du gang gi ming nas smos te ji skad bshad pa'i sbyin sreg byas na dpa' bo la sogs pa'i lha rnams dbang du 'gyur la/ de lta ma yin na ji skad bshad pa bzhin du 'gyur ro// de'i mdun du zhes pa ni dpal he ru ka'i spyan snga'am ro'i khar ro// lhag ma ni go sla'o// le'u sum cu rtsa bdun pa'i bshad pa'o// // yan lag dbye ba zhes bya ba ni sku mdog dang zhal dang phyag la sogs pa'o// dpa' bo'i dbang phyug mi dgongs zhes bya ba ni dam tshig las 'da' bar byed pa la bcom ldan 'das mi gzigs so zhes bya ba'i don to// gang gi zhes bya ba ni go sla'o// yang dag 'gro ba 'ang rig par 'gyur// zhes bya ba ni khams gsum gyi bde ba gang yin pa de myong bar 'gyur ro zhes kong+ka na'i zhal snga nas bzhed do// skal ldan grags pa ni yang dag 'gro ba ni man ngag ji lta ba bzhin du shes pa yin no zhes 'dod do// le'u sum cu rtsa brgyad pa'i bshad pa'o// // bzhad pa bzhi po rnam par dgod// ces bya ba ni dpa' bo'i rtsa ba'i sngags rnam pa bzhi po ste/ ki li ki li/ si li si li/ hi li hi li/ d+hi li d+hi li/ zhes bya ba dang / mkha' 'gro ma'i rtsa ba'i sngags ni ha hA he hai ho hau huM hUM zhes bya ba'o// le'u sum cu rtsa dgu pa'i bshad pa'o// // de nas da ni zhes bya ba la sogs pas ni spyir rgyal po la sogs pa dbang du bya ba'o// sgron ma ni sha ste de la sogs pa ni spyir smos pa yin no// sbyin sreg de yang rnam pa gnyis te/ phyi'i sbyin sreg dang / lus kyi sbyin sreg go// de nyid kyis na nya sha dang // zhes bya ba la sogs pa smos pa yin no// gnas skabs thams cad du zhes bya ba ni dga' ba dang khro ba'i gnas skabs su yang ngo // dpa' bo'i dbang po'i dpal he ru ka ste/ de sgrub pa po la dngos grub stsol bar 'gyur ro zhes bya bar sbyar ro// mtshan mo sbyin sreg byed la gzhol// zhes bya ba ni lus kyi sbyin sreg ni nges par mtshan mo bya dgos pa'i phyir ro// brgya dang zhes bya ba la sogs pa ni go sla'o// le'u bzhi bcu pa'i bshad pa'o// // de nas las kyi zhes bya ba la sogs pa 'dis ni rdzogs pa'i rnal 'byor pa dngos grub thams cad grub par ston pa yin no// bcu gnyis zhes bya ba ni dbang du bya ba dang / dgug pa gnyis gcig tu bya ba dang / bskrad pa dang gsad pa gnyis gcig tu bya ba la ltos nas gsungs pa yin no// shar dang zhes bya ba la sogs pas ni mkha' 'gro ma nyi shu rtsa bzhi'i gnas gsal bar byas pa yin no// rdo rje'i dkyil 'khor zhes bya ba ni he ru ka'i dkyil 'khor ro// de'i gtso bo ni bdag po'o// ku lu tA ra ni brtson chen mo'o// dgon pa mya ngan gyi yul du ni 'khor los sgyur ma'o// sin+d+hU'i yul du ni stobs chen mo'o// grong khyer gyi dbang por ni shin tu dpa' mo'o// gser gling du ni 'khor lo go cha ma'o// sau rASh+Tar ni chang 'tshong mo'o// khyim gyi lhar ni dum skyes ma'o// yi dags grong du ni 'khor lo'i shugs can ma'o// kha ba can du ni bya gdong ma'o// kAM tsir ni rta rnama'o// lam pA kar ni shin tu bzang mo'o// ka liM gar ni sngo bsangs ma'o// ko sa lar ni chang 'thung ma'o// tri sha ku ner ni rlung gi shugs can ma'o// oM Tar ni 'jigs byed chen mo'o// kA ma ru par ni sa srung ma'o// mA la war ni shing grib ma'o// de bI ko Tir ni lang ka'i dbang phyug ma'o// rA me shwa rar ni mi'u thung ma'o// go dA wa rir ni dpa' bo'i blo gros ma'o// arbu dar ni sna chen ma'o// o D+yan du ni 'od ldan ma'o// dzA lan+d+ha rar ni gtum mig ma'o// pul+lI ra ma la ya la sogs zhes bya ba'i sgras ni gser ri la bya bar bshad de der rab gtum ma'o// rnal 'byor ma drug ces bya ba ni rdo rje phag mo la sogs pa nas gtum mo'i mthar thug pa'o// ma mo ni khwa gdong ma la sogs pa'o// lA ma ni lA ma'i rigs su gtogs pa'i rnal 'byor ma drag mo rnams so// rigs kyi gtso mo ni mkha' 'gro ma'o// stobs chen ma ni 'jigs byed chen mo'o// gzugs can ma ni rU pi ni gzhan dang / tsum+bi ka dang bcas pa la sogs pa tha dad par gyur pa la ni gzugs can ma dang bcas pa zhes shes par bya'o// paM tsa la zhes bya ba ni gnas dang nye ba'i gnas las gzhan du gyur pa'i grub pa'i gnas kyi khyad par ro// de dag la sogs par ni nye bar mtshon pa tsam du zad de/ rgya cher ni grub pa'i rnal 'byor ma stong phrag nyi shu rtsa gcig yod do zhes kong+ka na'i zhal snga nas bzhed do// dpal u rgyan pa'i zhal snga nas ni rnal 'byor ma drug ku lu tA zhes bya ba ni rdo rje phag mo dang gsod byed ma dang / chags byed ma dang / 'dral byed ma dang / rgyas byed ma dang / skrag byed ma ste rnal 'byor ma drug go// rnal 'byor ma drug ni dngos grub thams cad la stsol bar byed pa yin no// mya ngan yul na ma mo rnams// zhes bya ba ni gshin rje pho nya mo dang / gshin rje brtan ma dang / gshin rje 'joms ma dang / gshin rje mche ba ma dang / khwa gdong ma dang / 'ug gdong ma dang / khyi gdong ma dang / phag gdong ma'o// de la yang dag pa'i las kyi mtha' ni khwa gdong ma'o// yang dag pa'i 'tsho ba ni 'ug gdong ma'o// yang dag pa'i rtsol ba ni khyi gdong ma'o// yang dag pa'i dran pa ni phag gdong ma'o// dge ba'i chos ma skyes pa rnams bskyed pa ni gshin rje brtan ma'o// dge ba'i chos skyes pa rnams yang dag par srung ba ni gshin rje pho nya ma'o// mi dge ba'i chos skyes pa rnams spangs pa ni gshin rje mche ba ma'o// mi dge ba'i chos ma skyes pa rnams mi bskyed pa ni gshin rje 'joms ma'o// yang dag pa'i ting nge 'dzin ni rdo rje dbyings kyi dbang phyug ma ste/ 'di dag ni ma mo rnams te/ thams cad kyang gdug pa rnam par rmongs par byed pa yin no// sin+d+hu'i yul na lA ma ste zhes bya ba ni khro gnyer ma dang // mche ba can ma dang / sna chen ma dang / ba lang gdong dang / bi la can dang / glang po che'i lce dang / ba lang sna dang bzhin bzangs ma ste 'di dag ni lA ma'i rigs sems can thams cad dbang du byed ma'o// rigs kyi gtso mo na ga rar zhes bya ba ni dpal rdo rje phag mo dang / rnal 'byor ma sgeg mo dang / mtshan mo can dang / skrag byed ma dang / nags tshal ma dang / sha za ma dang / chang dpa' mo dang / chen mo dang / sdug byed ma'o// sau rASh+Tar rigs kyi lha rnams nyid yin no zhes bya ba ni rdo rje sems dpa' la sogs pa dpa' bo nyi shu rtsa bzhi dang / gnod mdzes zhal bzhi pa gzugs brgyad pa'o// yi dags grong du nag chen por// zhes bya ba ni rdo rje sems dpa' dang / rnam par snang mdzad dang / pad+ma gar gyi dbang phyug dang / dpal he ru ka dang / rdo rje nyi ma dang / rta mchog dang / mkha' 'gro ma dang / gzugs can ma dang bcas pa brgyad po 'di dag ni 'khor los sgyur ba yin no// kha ba'i rir zhes bya ba ni rdo rje'i mkha' 'gro ma dang / sangs rgyas kyi mkha' 'gro ma dang / rin po che'i mkha' 'gro ma dang / pad+ma'i mkha' 'gro ma dang / las kyi mkha' 'gro ma ste/ 'di dag ni mthar thug pa'i mkha' 'gro ma rnams so// kA~M tsir ba ling+ka dang bcas// zhes bya ba ni lag na khrag thogs shing spyod pa zhes bya ba'o// paM tsa la yi yul dag dang // zhes bya ba ni ltung byed ma dang / gsod byed ma dang / 'gugs byed ma dang / gar gyi dbang phyug ma'o// brtul zhugs 'dzin ma ka ling gar// zhes bya ba ni gar mkhan ma dang / rigs ngan ma dang / btso blag mkhan nas kun du 'gro ba'i bar du'o// ko sa lar ni sha za ma// zhes bya ba ni rdo rje dkar mo dang / dpung thams cad rab tu 'joms ma dang / gtum ma dang / gsod ma dang / skems ma dang / gdol mo dang / chags mo dang / mkha' 'gro ma dang / 'dren byed ma dang / 'jigs pa las sgrol ma dang / shes ldan ma dang / spobs byed ma dang / mi'u thung ma dang / skrag byed ma dang / 'od 'phro ma dang / gzugs du mar bsgyur ma dang / 'khor byed ma dang / gsod byed ma dang / tshogs rdzogs ma dang / rmongs byed ma dang / lha mo dang / 'dren byed ma'o// yi dags grong du sha chen za// zhes bya ba ni gsod byed ma dang / dran byed ma dang / a ke dang / pa ke dang / brgyan pa mo dang / thod pa mo dang / drag mo dang / 'jigs gzugs ma dang / lang+ka'i dbang phyug ma dang / mche ba gtsigs ma dang / lce bskyod ma dang / mche ba 'jigs ma dang / 'jigs byed ma dang / sha za mo dang / gsus 'phyang ma'o// rdo rje mkha' 'gro sbom dbang phyug// ces bya ba ni gzugs can dang / 'o byed ma dang / lA ma dang / yongs gyur ma dang / byis bcas mo dang / mi ldog ma dang / lha mo dI pa mo dang / gar gyi dbang phyug ma'o// tri sha ku ner du ma skyes ma// zhes bya ba ni dmar mo dang / khyim gtum ma dang / so sto ma dang / stobs chen ma dang / dpag tshad dri ldan ma dang / mdog khra ma dang / bden gos ma dang / bzhin bzangs ma'o// dpal pul+li ra ma la ya/ gser ri zhes bya ba ni/ he ru ka dpal dpa' mo che// bstan dka' 'jig dus me ltar 'bar// thabs chen rdo rje can rang nyid// 'jigs byed bdug pa sel bar mdzad// ces pa'o/ sme sha can bud med stong phrag nyi shu rtsa gcig yin zhes bya ba ni sme sha can las byung ba'i rnal 'byor ma dpag tu med pa'o zhes 'dod do// de ltar bshad pa 'di dag ni nye bar mtshon pa tsam du zad de// dngos su rnal 'byor ma ni grangs med pa yin no// de yang re re zhing rnal 'byor ma bye ma snyed kyis yongs su bskor zhes ji skad bshad pa lta bu'o// de dag kyang bsdus pa dang / rgyas pa'i tshul gyis thams cad du rgyu ba yin no// 'khor los sgyur ba rnams ni pul+lI ra ma la ya la sogs pa'i gnas su rab gtum mo la sogs pa go bzlog pa'i tshul gyis ji lta ba bzhin du sbyar bar bya'o// lhag ma gzhan dag ji snyed pa// dpal ldan he ru ka yi ni// 'khor lo'i rnal 'byor ma yin no// zhes bya ba ni de rnams dpal he ru ka'i sbyor ba chen po'i tshul dang 'tsham pa yin no// de'i zhes bya ba ni nges par gzung ba'i drug pa yin no// dkyil 'khor gtso mo yin zhes bya ba ni 'khor lo gsum la bzhugs pa'i mkha' 'gro ma nyi shu rtsa bzhi ste/ 'di dag dang bcas pas khyab pa yin no zhes sbyar ro// rgyu dang mi rgyu zhes bya ba ni rgyu ba dang mi rgyu ba'i sa rnams shin tu gang ba'i thabs dang shes rab kyi sbyor ba dang / 'tsham pa'i rang bzhin can gyi phyi'i rnal 'byor can no// gzhan yang ji lta bu zhe na 'dres pa med pa zhes bya ba ste/ gzhan pa'i tshogs rnams dang 'du zhing 'dre ba med pa ste de la de skad ces bya'o// de dang lhan cig ces bya bar sbyar ro// le'u bzhi bcu rtsa gcig pa'i bshad pa'o// // de nas dpa' bo me tog chu// zhes bya ba'i dus su byung ba dang lhan cig skyes pa'o// sngags 'di zhes bya ba ni rtsa ba'i sngags sam yi ge bdun pa'o// de bzhin sbyin zhes bya ba ni 'khor lo gsum pa rnams la sbyin pa'o// nag mo che ni rdo rje phag mo'o// tshangs par spyod pa zhes bya ba ni tshangs par spyod pa dang ldan pa'o// thog mtha' zhes bya ba ni dbus med pa ste thog ma dang tha ma nyid kyis na/ thog ma dang dbus dang tha mar bdag nyid dbang du gyur ba'o// bzhad pa nyid phyag rgya yin pas na rol cing rgod pa gtso bor gyur pa ni dga' bar byed pa dang / phyag rgya des lta bu'i bsnyems pa yang dag snon cing rang gi bzhad pa'i bsnyems pa dang ldan pa'i lha mo ni grags pa dang ldan par 'gyur ro// bzhad pa de ni nye bar mtshon pa tsam mo// rab tu dga' ba'i bde ba thams cad kyang mtshan mo'am nyin mo bya'o zhes bya bar sbyar ro// gzugs dang las kyi zhes bya ba la sogs pa ni sgrub pa po mthong ba dang / grub pa'i lha mo rnams sngon ma byung ba'i gzugs dang bya ba dag ston par byed de/ de'i las dang las kyi lam bstan pa ni rtag tu zhes bya ba la sogs pa yin te/ lha mo'i bya ba ni rdo rje la ni zhes bya ba la sogs pa yin no// sgrub pa po'i bya ba ni dbugs 'byin zhes bya ba la sogs pa yin te/ dbugs 'byin zhes bya ba ni yi ge as zhes bya ba la sogs pa yin no// sgeg pa dang zhes bya ba ni gar gyi khyad par ro// sna tshogs zhes bya ba ni sgrub pa po las so// ha ha zhes bya ba ni gzhan gyi las te/ sngar bshad pa'i rim pa de nyid kyis bya ba'o// lhag ma ni go sla'o// le'u bzhi bcu rtsa gnyis pa'i bshad pa'o// // rtsa ba'i sngags zhes bya ba la sogs pas ni mchod pa 'di shin tu sba ba yin par ston to// snyim pa zhes bya ba la sogs pas ni sgrub pa po'i nus pa thams cad kyi mtshan ma ston pa yin te/ gang gi tshe gsang sngags mngon par bzlas nas me tog nam mkha' la mngon par gtor na de las me tog cig kyang sa la ma lhung na de'i tshe las thams cad kyang byed par nus so zhes bya ba rgyas par sbyar ro/ lha dang mi yis mthong mi 'gyur// zhes bya ba ni lha dang mi yis phyed par mi 'gyur ba'o// shing zhes bya ba la sogs pa ni yi ge bdun pa'i sngags kyis sngon du bsnyen pa'i cho ga bstan pa yin te/ dus min 'chi dang bcom dang nyams// zhes bya ba la/ dus ma yin par 'chi ba sel bar 'gyur zhing tshe 'phel bar byed pa'o// de bzhin zhes bya ba la sogs pas ni pra se na'i cho ga ston to// yang na zhes bya ba la sogs pas ni nad zhi ba'i cho ga ston to// yi ge bdun pa'i sngags bsgoms pa'am lan brgya bzlas te/ nyi ma'i dbus su mngon sum du bsam par bya ste/ de la nad kyis gzir ba'i nad pa bzhag la/ yang lan stong gi bar du bzlas la/ de'i lus shel ltar dri ma med par bsams na ji skad bshad pa bzhin du 'gyur ro// yang 'dra ba zhes smos pas bsgrub par bya ba de'i snying gar mthe bo tsam gyi tshod la shel ltar dngas pa 'od zer 'bar ba dang bcas pa'i rnam par shes pa'i rang bzhin bsams na nad med par 'gyur ro// ston ka'i zhes bya ba la sogs pa ni dug bsal ba'i cho ga ston to// gzhan ni go sla'o// gzugs lnga zhes bya ba la/ zla ba'i dkyil 'khor re'u mig lngar byas pa las re'u mig dgu par 'gyur te/ de la 'di ltar bkod na 'dis rgyu ba dang mi rgyu ba'i dug gis zin pa'i mgor bzhag la de nas bdud rtsi'i chu'i rgyun 'bab pas lus thams cad dug med par bsams na nad med par 'gyur ro// de bzhin du rims la sogs pa'i nad rnams kyang bsal zhing rang nyid kyi bza' ba dang bca' ba la sogs pa yang spyad par bya'o// gzhan dag ni go sla'o// le'u bzhi bcu rtsa gsum pa'i bshad pa'o// // 'khor lo 'di nyid lag pa'i mthil du bsams la bsgrub par bya ba'i mgo la bzhag na snga ma bzhin du 'gyur ro// le'u bzhi bcu rtsa bzhi pa'i bshad pa'o// // skye gnas rgya bcings la zhes bya ba ni phyi'i lha mo dang kha sbyar gyi sbyor ba bya'o// spra tshil gyis kyang rab tu byug // ces bya ba ni 'dir spra tshil las gzugs brnyan byas la/ tsan+dan dmar po'i phye ma tsha ba gsum gyi lde gus byug ces bya bar sbyar ro// le'u bzhi bcu rtsa lnga pa'i bshad pa'o// // yi ge ha ni lnga po dang // lag pa kun du mnyes nas ni// zhes bya ba ni rkang rjes kyi rdul gyi khrag dang / dug dang ske tshe lag pa gnyis kyi mthil la bskus la/ de'i steng du bab pa'i snag tsha dang / bya rog gi mjug ma'i smyu gus yi ge ha lnga bris la/ bsam gtan gyis kyang de ltar bsams la/ sing lding gi me mdag gam/ ro bsregs pa'i me mdag la lag pa gnyis nyed cing sbyin sreg byas na dgra bo'i kha nas khrag 'dzag cing mod la 'chi bar 'gyur ro// thod pa la sogs pa la yang sbyor ba de bzhin du bya'o// byi la la sogs pa'i sha kha na ma tho ba med pas rnyed pa ni mkha' 'gro ma mnyes par byed pa yin no zhes bstan par bya ba'i phyir byi la zhes bya ba la sogs pa gsungs pa yin no// le'u bzhi bcu rtsa drug pa'i bshad pa'o// // yang yi ge bdun pa'i yi ge re re zhing bzlas brjod 'bum gyi grangs tshang bar mngon par bzlas par bya zhing // dang por sreg blugs gsum byas la phyis stong rtsa brgyad bya'o zhes sbyar ro// ka ka iN+Da ka'i 'bras bu ni/ shing gan+d+ho la'i 'bras bu'o// ne'u le'i spyi bo zhes bya ba ni srog gcod pa'i kha na ma tho ba med par rnyed pa'i thod pa'i nang du lcags rkyag dang / gur gum dang lhan cig phye mar byas la ji skad bshad pa bzhin du cho ga bya'o// gser gyi 'bras bu ni d+ha du ra'i 'bras bu'o// bya chen po'i gnas ni 'ug pa'i tshang ngo // 'bru ni 'bras sam 'u su'i 'bras bu la bya'o// le'u bzhi bcu rtsa bdun pa'i bshad pa'o// // de nas zhes bya ba la sogs pas ni bcom ldan 'das yum gyi snying po'i sngags ston pa yin no// ri bo bzang po bri bya zhing // zhes bya ba ni rlung dang / me dang / chu dang / dbang chen gyi dkyil 'khor dang / rus sbal dang / sna tshogs rdo rje dang / sna tshogs pad+ma'i steng du gser gyi ri bdun gyis yongs su bskor ba'i ri'i rgyal po ri rab bsams la/ de'i steng du 'khor lo gsum la sogs pa rdzogs par bya ba'i rim pa ston to// ha ha he he zhes bya ba ni lha'i nga rgyal gyis sngags chen po'i bshad pa ston to// de nas dpa' bo nyi shu rtsa bzhi'i mtshan go bzlog pa'i tshul gyis ston to// 'jigs byed ni 'jigs byed chen po'o// bya ba kun la sgrub pa pos// zhes bya ba ni zhi ba dang rgyas pa la sogs pa'i bya ba thams cad la las dang rjes su mthun pa'i 'khor lo gsum dang ldan pa'i sngags pas bsgrub par bya'o zhes dgongs so// de nyid kyi phyir 'khor lor bzhugs pa zhes bya ba la sogs pa gsungs pa yin no// 'khor lo chen po zhes bya ba ni gang la 'khor lo chen po'i tshogs mnga' ba de la de skad ces bya ste/ bcom ldan 'das so// yang na che ba'i 'khor lo gsum gang la mnga' ba'o// yang na chen po yang yin la 'khor lo yang yin pas na 'khor lo chen po ste 'khor lo gsum po nyid do// le'u bzhi bcu brgyad pa'i bshad pa'o// // da ni de nas zhes bya ba la sogs pas sngar bshad pa'i sgrub pa de'i kha bskang ba ston pa yin te/ de ni 'dir bcom ldan 'das he ru ka nyid du bskyed par gsal bar byas pa yin no// le'u bzhi bcu rtsa dgu pa'i bshad pa'o// // dbang du bya ba la sogs pa'i cho ga ni// sngar bshad pa'i cho ga bzhin du bya'o// slob pa'i zas zhes bya ba dang / rang gi lus zhes bya ba la sogs pas ni 'gro ba'am 'dug pa 'am gnyid ma log pa la sogs pa'i gnas skabs su yang sngags pas gsang sngags bzla bar bya'o zhes bya ba'i don te dus kyi nges pa med pa'o// sbyin sreg brgya rtsa brgyad kyi bar// zhes bya ba ni arga'i yam shing dang rgyas pa'i cho gas zla ba gcig gi bar du sbyin sreg brgya rtsa brgyad rtag par byas na dbul ba thams cad 'jig par 'gyur ro zhes ston to// gzhan dag ni go sla'o// mkha' la spyod pa nyid thob 'gyur// zhes bya ba la so sor snang ba thob par gyur pa'i sngags pa thun gnyis kyi bar du mnyam par bzhag la sbyin sreg byas na lha thams cad kyi dngos grub thob par 'gyur ro zhes gsungs so// go ma yu zhes bya ba la wa'i sha kha na ma tho ba med pas rnyed pa dang myos byed ces bya ba chang gi sbyin sreg dang gtor ma la sogs pa byas shing bzlas brjod byas na mtshan mo was khyer bar 'gyur ro zhes 'dir sbyar bar bya'o// bil ba zhes bya ba la sogs pa ni snga ma bzhin du rgyas pa'i cho ga bya bar shes par bya'o// go ma sa zhes bya ba la sogs pa ni go sla'o// go ma yu zhes bya ba ni wa'i sha'i sbyin sreg yang dang yang du smos pa ni sbyin sreg 'di nyid lhag par 'bras bu che bar bstan to// brtul zhugs gtsang sbra med na yang // bstan pa'i dngos grub thob par 'gyur// zhes bya ba la/ phyi'i brtul zhugs la spyod pa'ang med la/ phyi'i gtsang sbra med du zin kyang tshul 'di bzhin du spyod pa'i rnal 'byor pa lha rnams kyis bstan pa'i dngos grub thob par 'gyur ro zhes dgongs so// lhag pa'i tsher 'gyur ba ni tshe dpag tu med par 'gyur ro// kusmaN+DaM zhes bya ba la sogs pa la kusmaN+DaM zhes bya ba bum sha'i sa bon dang / muk+ta ste mon sran gre'u dang / tsa na ka dang / spra tshil te sbrang rtsi'i tshogs ma dang / ske tshe dang / ma la ta'i lo ma cha mnyam par byas te sngags kyis bskul la/ de'i khang pa'i phyogs gcig tu byugs na ji skad bshad pa bzhin du 'gyur ro// skal ldan bdag gis 'di ru yang // gsang ba yid 'ong 'di byas pa// rgyud don rgya mtsho rgal ba yi// mkhas rnams bzod pa mdzad pa'i rigs// dpa' bo'i yid 'ong 'di byas las// bsod nams cung zad gang bsags pa// des ni dpa' bo'i snying la ni// dpa' bo la dga' 'di spyod shog // 'byor ba'i bran gyi tsha bor gyur// dge ba'i bran las skyes pa'i bu// skal ldan grags pas 'dir brtags pa// ston ka'i zla ba'i dbyibs 'dra byas// klu sgrub kyis ni chos rnams rnam phye sbyar// snyan dngags gtso bo dpa' bo las su yod// tsaN+Da go mi sgra rjes ston zhes grags// sngags tshul 'di la skal ldan bdag rnam mdzes// dpal 'khor lo sdom pa'i dka' 'grel dpa' bo'i yid du 'ong ba zhes bya ba/ slob dpon chen po skal ldan grags pas mdzad pa rdzogs so// // rgya gar gyi mkhan po d+harma shrI b+ha dra dang / zhu chen gyi lo tsA ba dge slong rin chen bzang pos bsgyur cing zhus te gtan la phab pa'o// 