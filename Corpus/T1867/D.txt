dpal rdo rje rnam par 'joms pa la phyag 'tshal lo// tshe 'phel bar 'dod pa'i sgrub pa po dam tshig dang ldan pas/ gnas khang yid dang mthun par dpa' bo gcig pa'i dkyil 'khor bzhengs te/ bum pa mtshan nyid dang ldan pa'i nang du chang la sogs pa'i chang rigs sna tshogs blugs la de'i nang du zas dpag tu med pa dang / bum pa'i snying po rnams blugs la lha'i mtshan ma gdab/ tshe bshos zla gam la bu ram la sogs pa'i ro mchog sna tshogs pas brgyan la/ tshon sna lnga'i skud pas gzungs thag gdags/ mda' bya rgod ma la dar le brgan gyi 'phur lce btags la skabs su g.yab/ dkyil 'khor gyi mtha' mar rtswa dUr pa'i gcal dgram/ bkra shis tshe 'phel gyi rdzas zho dang / bil ba dang / li khri la sogs pa rnams kyang bzhag // de nas mchod pa'i bye brag ji ltar 'byor pa dang / bar chad bsal ba'i don du gtor ma bzang po yang gzhag go// de nas rdo rje rnam 'joms sku mdog dkar por bsgyur te spyan drang ba dang / ye shes sems dpa' bstim pa dang / mchod pa dang bstod pa bya/ de nas bum pa dang pad+ma'i snying po 'dab ma brgyad pa'i steng du lha mo brgyad sku mdog dang / phyag mtshan gsal bar bskyed la/ tshe'i bdag po brgyad po'i sngags brgya phrag re bzlas la/ de nas bstod pa ni/ shar gyi phyogs nas rdo rje tshe 'phel chen mo ni// lha mo chen mo dkar sham ma// sku mdog mthing ga rin chen 'od// tshe skyob chen mo gdugs 'dzin ma// tshe dang dpal gyi las mdzad ma// shar gyi phyogs kyi tshe khug la// rnal 'byor bdag gi tshe spel cig // lho phyogs tshe 'phel mnga' bdag ni// lha mo chen mo mdangs can ma// sku mdog mthing ser 'od 'bar ma// rin chen tshe spyod chen mo ste// phyag na pad+ma 'dab brgyad bsnams// tshe dang dpal gyi las mdzad ma// lho yi phyogs kyi tshe khugs la// rnal 'byor bdag gi tshe spel cig // nub phyogs tshe 'phel mnga' bdag ni// lha mo chen mo skyes chen ma// pad+ma'i tshe spyod chen mo ste// sku mdog dmar la 'od zer 'bar// phyag na tshe yi bum pa bsnams// tshe dang dpal gyi las mdzad ma// nub kyi phyogs kyi tshe khugs la// rnal 'byor bdag gi tshe spel cig // byang phyogs tshe 'phel mnga' bdag ni// lha mo chen mo yid bzangs ma// las grub tshe yi las mdzad ma// sku mdog ljang gu rin chen 'bar// phyag na tshe spyod dung phor 'dzin// tshe dang dpal gyi las mdzad ma// byang gi phyogs kyi tshe khugs la// rnal 'byor bdag gi tshe spel cig // shar lho tshe yi mnga' bdag mo// lha mo chen mo dbyangs mkhan mo// sna tshogs tshe spyod chen mo ste// sku mdog dkar mo rin chen 'bar// phyag na tshe yi 'khor lo bsnams// tshe dang dpal gyi las mdzad ma// shar lho'i phyogs kyi tshe khugs la// rnal 'byor bdag gi tshe spel cig // lho nub tshe yi mnga' bdag mo// lha mo chen mo 'od ldan ma// sna tshogs tshe spyod chen mo ni// sku mdog mthing ga 'od zer 'bar// phyag na tshe yi rgyal mtshan bsnams// tshe dang dpal gyi las mdzad ma// lho nub phyogs kyi tshe khugs la// rnal 'byor bdag gi tshe spel cig // nub byang tshe yi mnga' bdag mo// lha mo chen mo dri med ni// sna tshogs tshe spyod chen mo ste// sku mdog dmar po rin chen 'bar// phyag na yid bzhin nor bu bsnams// tshe dang dpal gyi las mdzad ma// nub byang phyogs kyi tshe khugs la// rnal 'byor bdag gi tshe spel cig // byang shar tshe yi mnga' bdag mo// lha mo chen mo yid gzhungs ma// sna tshogs tshe spyod chen mo ste// sku mdog ljang gu rin chen 'bar// phyag na tshe 'phel ro hi ta// tshe dang dpal gyi las mdzad ma/ byang shar phyogs kyi tshe khugs la// rnal 'byor bdag gi tshe spel cig // oM bud+d+ha oM b+h+rUM/ hUM badzra hUM b+h+rUM/ swA rat+na swA b+h+rUM/ AHpad+ma AHb+h+rUM/ hA karma hA b+h+rUM zhes ye shes tshe rgyun bdag dang sems can thams cad la rgyas par dmigs la/ snying po bsdus pa la bzlas pa bya/ rgyud stong phrag lnga bzlas/ gos dkar po dri ma med pa gon la/ gzhan la byed na dbang // rang la byed na lus thams cad rang bzhin gyi rdo rje chen po gcig tu byin gyis brlabs la/ kha zas rtag tu ra mnye ba dang / 'o ma bsten/ 'bras bu gsum la sman mar rtag par gtong ngo // kha zas lhag ma tshe bshos 'ba' zhig dang / tshe skyems la zas skom bya'o// nyin mtshan du rgyud rdzogs par kha ton bya'o// rtag tu rdo rje rnam par 'joms pa yid la bya/ tshe 'phel ba'i don du dge 'dun la ston mo bya zhing bram ze rnams la yon dbul/ rtag tu tshe'i dkyil 'khor bzhengs/ mchod pa dang bstod pa dang / sems bskyed pa dang / sdig pa bshags pa dang / 'dod pa'i don la gsol ba gdab pa dang / rjes su yi rang ba dang / smon lam gdab pa rnams bya'o// dkon mchog la skyabs su 'gro ba la brtson par bya'o// rtag tu khrus bya zhing gos gtsang ma bgo bar bya'o// de ltar rgyun du byas na rnal 'byor pa de'i lus kyi skogs pa rim pa bdun brje ba dang / skra dkar dang gnyer ma med pa dang / so dang sen mo brje ba la sogs pa'i rtags dang yon tan mang po 'byung ba yin no// lus gzhon zhing snum bag dang ldan par 'gyur ba yin no// de'i tshe yang sgrub pa po rab kyis nyi zla ji srid gnas kyi ring la thub po// 'bring gis 'bum phrag rtsa gnyis su thub par nges so// tha mas stong phrag bco brgyad thub par nges so// skabs su yi ge brgya pa 'bum phrag re bzlas shing gshegs so// bla ma la yon dbul/ dgos pa'i bya ba ma yin pa gang yang mi bya/ de ltar byas na tshe 'phel bar nges so// tshe 'phel ba'i sgrub thabs rgyal mtshan gyi rtse mo zhes bya ba/ slob dpon ye shes rdo rjes mdzad pa rdzogs so// 