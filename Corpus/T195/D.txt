@##// rgya gar skad du/ shrI he ru ka sA d+ha naM nA ma/ bod skad du/ dpal he ru ka'i sgrub thabs zhes bya ba/ bcom ldan 'das dpal rdo rje sems dpa' la phyag 'tshal lo// srid dang mya ngan 'das sdud cing // srid dang mya ngan 'das la bzhugs// mkha' 'gro ma yi 'khor los sgyur// dpa' bo rmad byung che la 'dud// lte ba'i dbus las byung zhing phra// chos dang longs spyod rdzogs la gnas// mkha' 'gro rnams kyang sdud mdzad mo// gtum mo de la bdag phyag 'tshal// yang dag rtogs pa'i gnas min zhing // mkhas pa yis kyang rnyed dka'o// gang gis drin gyis rnyed slar gyur// bla ma'i zhal snga rgyal gyur cig // skal ldan sems can don bsgrub phyir// man ngag cung zad la brten te// dpal ldan he ru ka yi ni// sgrub thabs de ni bdag gis bya// dur khrod dag gam chu ngogs sam// yang na dgon pa chen por ni// he ru kar grags thugs rje che// sgrub pa'i dbang pos mnyes par bya// langs nas dang por snying ga yi// pad+ma zla ba'i dkyil 'khor bsam// de yi dbus su yi ge ni// thugs las byung ba rnam par bsgom// de yi lus ngag yid kyis ni// chos rnams stong pa nyid du bsgom// 'od kyis bla ma rang lha dang // sangs rgyas rnams ni rang snang bya// nam mkha' khyab par bsams nas ni// mchod pa'i lha mo yang dag spro// de yis legs par mnyes byas la// gus pas pus mo gnyis btsugs te// dkon mchog gsum la sogs pa yi// tshigs bcad gsum ni lan gsum brjod// de rjes byams dang snying rje dang // dga' ba btang snyoms bsgom par bya// gang phyir gnyid log sad pa yi// bye brag gsal bar mi dmigs pas// de phyir sems kyi rnam 'phrul ni// 'di dag thams cad log pa yin// gcig dang du mas rnam dpyad na// phyi yi dngos po dmigs mi 'gyur// 'di dag sems kyi gzugs su 'ang min// de bas 'gro 'di stong pa yin// rgyu dang mi rgyur bcas pa ni// skye ba'i chos dang rnam bral zhing // sos ka'i nyi ma phyed dus kyi// sprin med nam mkha' lta bur bsam// sems 'di brtan par byed pa yi// gsang sngags 'di ni brjod par bya// oM swa b+hA wa shud+d+haHsarba d+harmaH swa b+hA wa shud+d+hou0f85haM/ oM shU n+ya tA sarba d+harmAHswa b+hA ba shud+d+hou0f85haM/ de nas paM byung pad+ma dang // raM las byung ba nyi dkyil du// hUM las khro bo'i rdo rje ni// spro ba'i bdag nyid can gyis bsam// oM suM b+ha ni suM b+ha hUM hUM phaT// oM gr-i h+Na gr-ih+Na hUM hUM phaT/ oM gr-ih+NA pa ya gr-ih+NA pa ya hUM hUM phaT/ oM A ni ya hoHb+ha ga wAn badzra bi d+yA rA dzA ya hUM phaT/ 'dis ni gdug pa bkug nas kyang // 'og nas bshad pas phur bus gdab// oM g+ha g+ha g+hA ta ya g+hA ta ya sarba duSh+TaM phaT kI la ya kI la ya sarba pA paM phaT hUM hUM hUM badzra kI la badzra d+ha ra Adz+nyA pa ya ti kA ya wAka tsit+ta badzra kI la ya hUM phaT/ oM badzra mud+gar badzra kI la a ko Ta ya hUM phaT/ phur bus gdab cing brdung ba yis// de yis glags skabs mi rnyed phyir// rdo rje dra ba bsam par bya// de yi nang du chos dbyings ni// b+ha ga'i dbyings su rnam par bsam// rlung dang me chu sa rnams kyi// dkyil 'khor 'dir ni bsam par bya// de rnams steng du ri rab ste// de yi steng du hUM byung bsam// rlung sogs yongs su gyur pa las// gzhal yas khang ni nyid gyur pa// zur bzhi pa la sgo bzhi pa// rta babs bzhis ni rnam par brgyan// dra ba dra phyed chun 'phyang dang // me long la sogs rnams kyis brgyan// dbus su sna tshogs pad+ma yis// mdzes byas pad+ma 'dab ma brgyad// lte ba la ni 'jigs byed dang // dus mtshan dag ni rab tu bsgom// phyogs kyi 'dab ma bzhi po la// ro ni gdan gyi gzugs can yin// 'dab ma gzhan la bdud rtsis gang // snod ni bum pa la gnas bsam// de rjes cho ga bzhin du ni// thugs gsung sku yi dbye ba yis// 'khor lo gsum po rdo rje dang // pad+ma 'khor los bskor bar bsam// gzhal yas khang gi phyi rol du// dur khrod rnam pa brgyad kyis brgyan// de yi ming dang mtshan nyid dang // de bzhin lung gis bshad par bya// gtum drag gcig gi dbyings can ni// gnyis pa tshang tshing gsum pa yin// 'bar ba zhes bya bzhi pa ste// dmyal sogs zhes bya lnga pa yin// mi bzad pa dang ha har dgod// brgyad pa g.yer ka can du 'dod// dang po tshig par bshad bya ste// gnyis pa yang ni ma tshig par// gsum pa dum bur gyur pa yin// bzhi pa dum bur ma gyur pa'o// lnga pa 'jigs pa zhes bshad de// drug pa 'jigs par byed pa yin// bdun pa mdung rtser bskyon pa ste// brgyad pa 'gegs pa zhes bya'o// pa ta li dang pun+ta li// sA la'i shing dang shri Sha dang // u dum+WA ra n+ya gro d+ha// a shwad nA ga ge sar shing // khra dang byi la 'ug pa dang // stag dang khyi dang bya rgod phag // sha za'i gdong bcas brgyad po ni// shing brgyad la ni yang dag gnas// khra dang ce spyang 'ug pa dang // brtan po khyi dang srin po phag // ro langs khro bo'i dregs bdo ba// brgyad kyis gtso bo yang dag bskor// sred dang sdang ba dag gi steng // zla ba nyi ma'i dkyil 'khor la// A li kA li gnyis las byung // sems can zhu ba'i rang bzhin can// bsams nas nga rgyal tsam nyid kyis// rnal 'byor bde ba'i bdag can bya// de nas gzhan don la yang 'bad// 'dis gnas bya ba ma yin la// de ltar shes pa lha mo yis// bstod par gyur las yang dag byung // hUM dpa' mo rol cig rol cig hoH// bde ba chen po rdo rje khyod// bde chen las byung ro nyid las// 'di nyid du ni bzhengs su gsol// khyod ni bde ba chen po mchog // de bzhin dgyes pa'i bde ba yis// bdag kyang de ltar gsol bar mdzod// bcom ldan bde chen dgyes pa ho// oM rdo rje sems dpa' legs dgyes khyod// ro dang ro mchog thams cad kyis// dgyes pa chen po'i bde rnams la// bsgrub bya kun la rtag par yang // rol cig rol cig dgyes kun la// rnal 'byor ma kun dgyes mdzad do// bcom ldan rdo rje pad+ma hUM// a la la ho// bcom ldan 'dod pas legs dgyes khyod// chags nang nam mkha' lta bu ste// pad+ma'i 'dab ma a la la ho// rdo rje mchog ni 'dzin pa yis// bde 'byung dra ba'i rtag pa yang // pad+ma mchog gi kha 'byed cing // pad+ma'i dgyes pas slad nas rol// rdo rje mchog 'chang da ltar yang // ngo mtshar bde ba 'di nyid mthong // shin tu bde ba'i grub pa nyid// ji ltar da ltar bsdu bar mdzod// byang chub tshogs dang bcas pa dag // da ltar thob mdzad a la la ho// bde chen rol pa dam pa bsgrubs// glu 'di yi ni ngor mdzad pas// sems can don mdzad par bskyod de// baM hUM gnyis las gri gug dang // rdo rje ltar spros bdag nyid can// bsgoms te thams cad yongs gyur las// bdag nyid he ru ka dpal 'gyur// sku mdog gnag cing zhal bzhir ldan// dbu skra 'bar zhing gyen du brdzes// spyan gsum mnga' zhing smin ma ser// dbu la thod pa zla bas brgyan// thod pa'i phreng ba lnga bcu mnga'// sku la thal ba'i rdul gyis bsgos// phyag rgya drug gis sku brgyan zhing // g.yas brkyang pa la gnas pas bzhugs// mche ba cung zad gtsigs pa dang // gar gyi nyams ni dgu dang ldan// gdul dka' 'dul ba mkhas pa'i phyir// lha chen ma hA'i steng na bzhugs// gnag dang ser dang dmar dang ljang // zhal bzhi g.yon nas bskor ba mnga'// phyag ni bcu gnyis dang ldan zhing // phag mo yis ni mgul nas 'khyud// rdo rje g.yas dang dril bu g.yon// phyag gis kun nas 'khyud mdzad pa// phyag gnyis brkyang bas glang chen lpags// Da ma ru dang dgra sta dang // gri gug de bzhin rtse gsum 'phyar// g.yas pa'i phyag gis 'dzin par mdzad// kha T+wAM ga dang pad+ma'i snod// zhags pa de bzhin tshangs pa'i mgo / g.yon na bsnams shing mgon po ni// mchog tu dga' ba'i tshul 'dzin bzhugs// rdo rje phag mo zhal gcig dang // spyan gsum ldan pas kun du 'khyud// yan lag phyag rgya drug gis brgyan// thod dum 'og pags dag gis bzhugs// byin pa gnyis kyis legs 'khyud cing // bde ba chen po'i gnas kyis bzhugs// chags pa chen po'i 'od dmar bar// rang snang ba yang yang dag byung // nu rgyas rked dbus phra ba dang // sku smad cha ni rab zheng che// dbu skra gnag cing spyan mdzes pa// sgeg pa'i rgyan dang ldan pa yin// g.yas kyis gdug la sdigs mdzub mdzad// gri gug rdo rjes mtshan pa dang // g.yon pa'i phyag gis gdug pa yi// bdud sogs khrag can thod pa bsnams// mi bzad bskal ba'i me 'dra zhing // khrag 'dzag pa la rnam par dgyes// mkha' 'gro ma dang lA ma dang // dum skyes ma dang gzugs can ma// phyogs kyi pad+mar gtso bo yi// zhal dang rjes su mthun par bsam// 'dab ma gzhan la cho ga bzhin// bshad pa'i snod ni bzhi pa'o// 'di rnams phyag g.yas gri gug ste// g.yon na bdud rtsi lngas gang ba'i// thod pa nyid dang kha T+wAM ga / sku gsung thugs rnams dag rtsol rnams// de yi phyi rol thugs 'khor lo// rdo rje phreng ba nag pos bskor// phyogs mtshams cha ni brgyad po ru// rab gtum mo sogs mkha' grub stsol// de'i rgyab gsung gi 'khor lo ni// pad+ma dmar po sogs brgyan par// sa srung mo sogs brgyad po bzhugs// de'i rgyab sku yi 'khor lo ni// 'khor lo dkar po sogs brgyan par// 'khor lo'i shugs sogs brgyad po bzhugs// 'khor lo gsum gtogs rnal 'byor ma// sku gsung thugs kyi mdog 'drar 'gyur// zhal gcig spyan ni gsum pa la// rdo rje'i phreng bas rnam par brgyan// lha mo gri gug thod pa bsnams// rnal 'byor ma ni phag mo 'dra// 'di rnams thabs gyur dpa' bo ni// nyi shu rtsa bzhi'i grangs yin la// kun kyang rdo rje dril bu bsnams// phyag rgya lnga yis rnam par brgyan// mi mgo yi ni do shal can// mi bzad sku 'chang dbu skra mdzes// mche ba cung zad gtsigs pa ste// sgeg pa la sogs nyams dang ldan// thod pa'i dum bus rnam brgyan zhing // dar dang phreng bas rnam par klubs// he ru ka dpal bzhugs tshul ltar// g.yas brkyang pa yi gnas pas bzhugs// dpa' bo rnams kyi sku mdog ni// ci 'dra gdan yang de dang 'dra// khwa dang 'ug pa de bzhin khyi// phag gdong rang gi ming bzhin no// sgo yi lha mo'i zhal dang ni// mdog sogs mkha' 'gro ma sogs mthun// gshin rje brtan ma gnag dang ljang // gshin rje pho nya ljang dang dkar// de bzhin gshin rje mche ba can// dmar dang ser bar shes par bya// gzhan yang gshin rje 'joms ma ni// ser dang nag por rab tu bshad// dang po lha mo g.yon skor te// de bzhin gzhan dag g.yas skor yin// de lta bu yi 'khor lo che// bdag nyid dang ni bcas par bsgom// rab gtum ma dang gtum pa'i mig // 'od ldan ma dang sna chen ma// dpa' bo'i blo ma mi'u thung ma// lang ka'i dbang phyug shing grib ma// sa srung ma dang 'jigs chen ma// rlung gi shugs ma chang 'thung ma// sngo bsangs ma dang rab bzang ma// rta rna ma dang bya gdong ma// 'khor lo shugs ma dum skyes ma// sna chen 'khor lo'i lam mo dang // shin tu dpa' mo stobs chen ma// 'khor los sgyur ba stobs chen ma// thod pa'i dum bu keng rus can// keng rus chen po mche ba gtsigs// chang dga' dgra ni 'od dpag med// rdo rje'i 'od dang rdo rje'i sku// myu gu rdo rje'i ral pa can// dpal chen rdo rje hUM mdzad dang // rab bzang dang ni rdo rje bzang // 'jigs byed chen mo mig mi bzang // stobs chen rdo rje rin chen dang // rta mgrin nam mkha'i snying po dang // he ru ka dpal bdag rang dbang // rnam snang rdo rje sems dpa'o// mgo dang spyi gtsug rna ba g.yas// rgyab dang rna ba g.yon pa dang // smin ma dbugs dang mig dang ni// de bzhin du ni dpung mgo gnyis// mchan khung gnyis dang nu ma gnyis// lte ba dang ni sna rtse gnyis// kha dang lkog mar rnam dgod cing // snying ga dang ni mtshan nyid dang // gsang gnas gzhang kha de bzhin brla// byin pa sor mo rnams dang ni// rkang mthil de bzhin mthe bo dang // pus mo dag la rim bzhin gnas// pul+lI ra dang dzA lan dang // o D+ya na de bzhin arbu dang // gtso bo'i gnas su gyur pa yin// nga yi sngar bshad bzhi po gzhan// mtshams su gnas par gyur pa yang // nye ba'i gnas kyi steng na bzhugs// go dA ba rIr gyur pa gcig // rA me shwa rIr gnas gnyis pa// de wI ko Ta mA la ber// lha mo gzhan gnyis gnas pa yin// kA ma rU pa o Ter ni// zhing gi gtso mo gnyis gnas so// ko sa la tri sha ku ner bcas// nye ba'i zhing gtogs gzhan dag gnas// ka ling+ga dang laM bA ka / tshan+do har bshad pa ru gzhan// kAny+tsi dang ni gangs can du'ang // nye ba'i tshan+do har gtogs nas// gr-i ha de ba ta de bzhin// pre ta pu rir bcas par ni// 'dus par gtogs pa gzhan gnas so// su bar+Na dwI bar bcas pa'o// sau rASh+Ta ni nye ba yi// 'dus par bshad de gzhan dag gnas// na gar sin+d+hu'i yul dag ni// dur khrod yin te gnyis rtag gnas// ma ro nyid dang ku lu tA// gang yang lha mo gzhan gnas der// nye ba'i dur khrod yin zhes bya// des 'di sa yi dbang phyug ma// sa bcu'i dbang phyug mgon po ni// 'khor lo'i rnam par rtag tu bzhugs// thugs gsung sku yi dbye ba yis// 'jig rten gsum na rnam par grol// mtho ris sa bla sa 'og tu// skad cig gis ni sku gcig 'gyur// pu dzA au a go rA de ma// kA o tri ko ka la kA hi// pre gra sau su naM si ma ku// gzugs ni rnam snang yin zhes bya// tshor ba rdo rje nyi ma yin// 'du shes pad+ma gar dbang phyug// 'du byed rdo rje rgyal po'o// rnam shes phung por gyur pa yis// rdo rje sems dpa' rtag tu bzhugs// he ru ka dpal mgon rang nyid// gsang ba mchog gis dgyes pa na// thams cad bdag nyid rtag tu bzhugs// 'di ni dag par rab tu bshad// mig gnyis gti mug rdo rjer 'gyur// rna ba zhe sdang rdo rje 'dzin// sna ni phrag dog rdo rje ste// kha ni 'dod chags rdo rje 'dzin// reg pa ser sna rdo rje ste// yid ni rdo rje 'dzin dbang po// he ru ka dpal bcom ldan 'das// de bzhin gshegs pa nyid du bzhugs// sa ni ltung byed ma zhes bya// gsod ma chu yi khams yin te// me ni 'gugs ma yin par bshad// gar dbang rlung du bshad pa yin// nam mkha'i khams ni rnal 'byor ma// pad+ma'i dra ba yin par bshad// phung po khams dang skye mched kyi// dag pa yin par 'di bshad do// rdo rje gsum la yig gsum dgod// ye shes yi ge he badzra// mdzub mo mdud byas gung mo sbyar// mthe bo rdo rje brtan por sbyar// de ni dpral ba'i dbus bzhag nas// gcu zhing bskor bas bskor bar bya// rkang pa mnan cing steng du blta'o// gyen du phaT kyi sgra sgrogs shing // phyogs bcu'i 'jig rten khams bzhugs pa'i// dpa' bo rnal 'byor ma rnams 'gugs// phyag rgya 'di ni phyag rgya che// kun spyod cho ga las bshad de// phyag rgya 'di yis rnal 'byor pas// 'jig rten gsum yang bsgrub par bya// oM sarba bIr yo gi nI kA ya bAka tsit+ta badzra swa b+hA ba At+ma kou0f85haM/ oM badzra shud+d+haH sarba d+harmA badzra shud+d+hou0f85haM/ oM yo ga shud+d+haHsarba d+harmAHyo ga shud+d+hou0f85haM/ oM ha dpal rdo rje sems dpa'// snying gar rnam par dgod par bya// na ma hi ni rnam snang mdzad// mgo bor gnas pa rnam par bsam// swA hA hu ni pad gar dbang // spyi gtsug tu ni yongs su bsgom// bau Sh+Ta he ni phrag pa ru// dpal ldan he ru kar bsam bya// hUM hUM ho ni rdo rje nyi// mig tu rnam par dgod par bya// phaT haM yan lag thams cad du// mtshon char rta mchog rnam par bsam// dpa' bo thams cad 'di nyid kyis// yan lag drug gis rab tu dgod// oM baM rdo rje phag mo ni// lte ba'i phyogs su bsam par bya// haM yoM ya mi ni snying gar// hriM moM rmongs byed ma kha la// hreM hriM skyong byed ma spyi bo// hUM hUM skrag byed ma spyi gtsug // phaT phaT yan lag kun mtshon char// gtum mo yongs su bsgom par bya// rnal 'byor ma ni thams cad kyi// cho ga 'di nyid yin par bshad// de nas dngos grub kun stsol ba'i// bde gshegs rnams la dbang bskur stsol// ji ltar bltams pa tsam gyis ni// de bzhin gshegs kun khrus gsol ba// de bzhin bdag gis lha yi chu// dag pa yis ni khrus bgyi'o// oM sarba ta thA ga ta a b+hi She ka sa ma ya shri ye hUM/ rnal 'byor pa ni dbang bskur 'gyur// dpal ldan mi bskyod cod pan can// snying ga'i sa bon 'od lcags kyus// sangs rgyas bkug nas zhu tshul du// bad gnas pa spu'i bu ga las// mchod pa'i lha mor bdag cag spro// de nas rkang pa brgyad sngags kyis// dbye ba rnam par spangs te bstod// bdag nyid lha yi gzugs can te// chos kun de yi bdag nyid can// de nas rlung me pad+mar ni// rang 'byung dang ni gzhi mnyam dang // gla rtsi dang ni ga pur dang // rta mchog gis ni yang dag brgyan// hUM gis rdo rje dkar legs dpyad// a yis rab tu rtogs byas shing // oM gyi 'od kyis 'bar gyur par// byin gyis brlabs nas mngon par bza'// rang lce pad+ma'i 'dab ma ru// hUM byung rdo rje dkar po dgod// phyi nang bdag nyid can gyi gzugs// 'khor lo de yis rab tshim bya// 'khor lo bzhir ni rab brtags pa// 'khor lo ma lus kun dpyad bya// dpa' bo sa bon lce ru bsam// a wa d+hU tI'i gnas de la// rkan gyi phyogs su lce sbyar la// byas nas rnal 'byor ba yis bsgom// rkan gyi phyogs su gyur lha mo// bzhi pa yi ni gsum pa la// brgyad pa'i dang po bcu drug pa// dang po'i 'og ma sa bon yin// man ngag dag ni 'di nyid kyis// spros pa med pa'i gnas rtogs 'gyur// 'khor los sgyur ba'i gsang sngags ni// cho ga bzhin du bzlas par bya// mgon po'i snying po'am yang na ni// de yi nye ba'i snying po'am// lha mo'i snying po gnyis ka ni// ji srid mi skyo bar du bzlas// de nas rnal 'byor mas lha mo// rnam pa byang chub phyogs su bsgom// lus dang tshor ba chos dang sems// dran pa nyer gzhag dngos las byung // mkha' 'gro de bzhin lA ma dang // dum skyes gzugs can ma rnams yin// 'dun dang brtson 'grus dpyod pa dang // sems nyid bzhi par gyur pa ste// rdzu 'phrul rkang pa bzhi po la// rab gtum la sogs bzhir 'gyur ro// dad dang brtson 'grus dran bsam gtan// de las gzhan pa bzhi yin no// dbang po lnga po las 'dir ni// sa srung mar yang 'gyur ba yin// dad dang brtson 'grus de bzhin dran// ting 'dzin shes rab bcas pa yi// stobs lnga yi ni gsung can gyi// rnal 'byor pa ni lnga ru 'gyur// ting 'dzin brtson 'grus yang dag dga'// shin tu sbyangs dang chos rnams 'byed// dran dang btang snyoms rnams las ni// de las gzhan pa'i lha mo bdun// yang dag lta ba stobs chen mo// 'khor los sgyur ma yang dag rtog // yang dag ngag ni brtson chen ma// yang dag las ni khwa gdong ma// yang dag 'tsho ba 'ug gdong 'gyur// yang dag rtsol ba khyi gdong can// yang dag dran pa phag gdong yin// ting nge 'dzin du bcom ldan bzhugs// dge ba'i chos rnams bskyed pa la// gshin rje brtan ma yang dag bzhugs// dge ba'i chos rnams skyes pa rnams// gshin rje pho nya srung bar byed// sdig pa'i las rnams bskyed pa de// spong ba gshin rje pho nya ma// sdig pa rnams ni mi 'byung phyir// gshin rje 'joms ma bzhugs pa yin// de ltar bsgoms pa dag gyur nas// mnyam par bzhag ste bzlas brjod bya// ci nus par ni bzlas byas nas// de yi 'og tu gtor ma dbul// sngar bshad pa yi cho ga yis// lha rnams dgod pa sngon 'gro can// dpa' bos khams rnams rnam sbyangs nas// sngar bshad pa yi phyag rgyas bcing // sen mo so dang skra ba spu// pags pa dri ma sha nyid dang // rtsa dang rgyus pa mkhal ma dang // snying dang de bzhin mig dag dang // mkhris pa glo ba rgyu ma dang // gnye ma de bzhin lto ba dang // bshang ba mtshan ma bad kan dang // rnag dang de bzhin khrag dang ni// rngul dang de bzhin mchi ma dang // mchil ma dang ni ngar snabs nyid// khams rnams go rims ji bzhin du// dpa' bo rnams kyis yang dag sbyar// sngar bshad pa yi go rims las// de rnams gzhan ni mi bya'o// rkang pa brgyad kyis mgon po mchod// mkha' 'gro ma sogs rang ming lus// oM dang hUM gnyis ming spel la// mthar yang hUM phaT sbyar bar bya// 'khor lo gsum gnas rnal 'byor ma// ka ra ka ra sogs pas mchod// 'dir ni tshig ni thams cad kyang // snga ma'i tshul gyis spel bar bya// oM na mo b+ha ga ba te// bI re shA ya dang por bri// ma hA ka lpA n+gi'i sgra dang // san+ni b+hA ya de rjes bri// de nas dzaT mu ku Ta// ut+ka TA yi sgra bri bya// daM Sh+Ta ka rA lo gra dang // b+hI Sha Na mu khA ya bri// sa ha sra b+hu dzA'i sgra rjes// b+hA su rA ya bri bar bya// par shu pA sho d+ya ta dang // shU la kha T+wAM ga d+ha ri Na// byA g+h+ra'i sgra dang dzi na'i tshig // am+ba ra d+ha rA ya bri// ma hA d+hu m+b+rAn+d+ha ka ra// de rjes ba pu ShA ya bri// thog mar oM dang tha mar phaT// bar du hUM hUM nges par sbyar// sngags ni rkang pa brgyad ces bya// la la tshig re'i mtha' ru sbyar// ka ra'i sgra dang de bzhin du// ku ru'i sgra yang gnyis su bya// ban+d+ha trA sa ya gnyis te// k+Sho b+ha ya gnyis de bzhin du// hrauM hrauM hraH pheM pheM dang // phaT dang da ha'i tshig gnyis bya// pa tsa b+ha k+Sha'i tshig gnyis gnyis// ba sa thung du nges par sbyar// ru d+hi rAn+t+ra'i tshig gnyis dang // mA lA ba laM pi ne dang // gr-i h+Na gr-i h+Na de bzhin du// sap+ta pA tA la gta// b+hu dzaM ga sarbaM bA brjod// tardza ya yang lan gnyis brjod// A kaD+D+h+ya A kaD+D+h+ya dang // hriM hriM dz+NauM dz+NauM nges par sbyar// k+ShaM k+ShaM haM haM dang // hUM hUM ki li ki li dang // si li si li hi li gnyis// d+hi li d+hi li hUM gnyis phaT// bcas pas rtsa ba'i sngags su bshad// oM shrI badzra he he dang // ru ru kaM yang de nas brjod// hUM DA ki nA dzA la saM// ba ra zhes bya ba yang bri// swA hA'i mthar bcas mgon po yi// snying po'i yi ge nyi shu gnyis// de dang nye ba'i yi ge bdun// go bzlog pa yis gzung bar bya// phaT hUM hUM ha ha hriH oM// phag mo'i gsang sngags gnyis ka yang // lugs las bzlog par shes par bya// hA swA phaT hUM hUM ye nI r+N+Na wa badzra ba ye nI ki DA d+d+ha bu rbas oM// 'bum bzlas pa yis 'grub 'gyur te// 'phral du yid ches byed pa yin// mtshams kun du ni gtor ma dag // kun spyod rgyud las bshad bzhin bya// oM a ral+li ho dzaHhUM baM hoHbadzra DA ki nI sa ma ya s+t+waM dr-i sh+ya ho// oM kha kha khA hi khA hi sarba yak+Sha rA k+Sha sa b+hU ta pre ta pi shA tsa un+mA da/ a pasma ra badzra DA ki n+ya da ya/ i maM ba liM gr-ih+NaM tu/ sa ma yaM rak+Sha n+tu// sarba sid+d+hi m+me/ pra yats+tsha n+tu/ ya thai baM/ ya the Sh+TaM/ b+hu ny+dzan+tu/ pi ban+tu/ mA ti kra man+tu/ ma ma sarba karta ya/ sat+su kha bi br-id+d+ha ye sa ha yi ka b+ha ban+tu hUM hUM phaT phaT swA hA/ sngags la legs gnas chos bdag nyid// 'jigs pa thams cad rnam spangs te// rtag tu tshangs par spyod gyur pa// he ru ka dpal gnyis pa 'dra// 'di dag thams cad rab spyad pa// de yis 'grub 'gyur the tshom med// bdag gis sdom med rang bzor ni// rnal 'byor cung zad ci yang med// sngon gyi slob dpon gyis bshad las// sgrub pa'i thabs su gzhag pa yin// 'on kyang 'di las bdag gis ni// bsod nams dri med gang theb des// 'gro ba 'di kun rtag tu ni// sangs rgyas ye shes nyid thob shog // mun nag 'dra ba'i sku 'dzin 'gro ba kun gyi mun pa shin tu 'joms// 'jigs pa'i skur mdzad 'jigs pa ma lus myur du sel bar mdzad// 'khor bar rgyu bar mdzad cing 'khor ba'i nang du gnas mi bzod// de ltar ngo mtshar spyod yul bcom ldan gtum chen skur ldan phyag 'tshal bstod// dpal he ru ka'i sgrub pa'i thabs zhes bya ba slob dpon rin chen rdo rjes mdzad pa rdzogs so// // rgya gar gyi mkhan po A tsAR+Ya d+harma shrI b+ha dra dang / lo tsA ba dge slong rin chen bzang pos bsgyur cing zhus te gtan la phab pa// 