@#// rgya gar skad du/ badzra pA Ni m+bi lAlba ra d+ha ra ho tro bi byeH/ bod skad du/ phyag na rdo rje gos sngon po can gyi sbyin sreg gi cho ga / dpal gos sngon can la phyag 'tshal lo// man ngag rim pa dran tsam zhig // slob ma'i don du bshad par bya// sngon du bsnyen pa rdzogs pa yis// sgrub pa yi ni dus dag tu// sbyin sreg dag gis gsad par bya// sa brtag bslang zhing sbyang ba dang // byin gyis brlab cing bsrung ba dang // snying po dag tu bya mi dgos// maN+Dal gru gsum lho phyogs bstan// khru gang tshad la phyed brkos nas// gsum dor gsum ni kha khyer ro// bdud rtsi sogs tshon nag por bya// de dbus rdo rje steng yang de// bar du me ri rtse mo 'phags// bud shing gnag cing gdug pa'i shing // thab kyi tshad las sor mtho tsam// yam shing de mthun bcu gnyis tshad// mchod rdzas nag po la sogs shis// sreg rdzas mar nag rus khrag sha// skye tshe shang tshe yungs kar dang // de la sogs pa'i thun rdzas bya// rdzas de rnams kyis gzugs brnyan bya// mchod rdzas g.yas la sreg rdzas g.yon// byin gyis brlab cing gzhag par bya// dgang gzar blugs gzar gzhan dang mthun// yang na lag pa dag gis bya// de gnyis rdo rje dril bu yang // mdun nyid du yang gzhag par bya// bzang ngan de ni bya mi dgos// las kyi bum pas thams cad bsang // dus ni nam phyed nyin phyed bya// rgyan cha gon la lho phyogs blta// g.yon brkyang 'dug ste drag tu bzlas // mche ba gtsigs shing khro gnyer basbu// dang po bskyed pa sngon song nas// me sbar brtag cing bgegs bzlog bya// bzang na de ni bya mi dgos// tha mas sbyang zhing bskyed pa dang // cho ga gsum dang skad cig mas// me lha nag po khros pa bskyed// ye shes me lha spyan drangs bstim// gnyis su med par rgyas btab la// me lha'i sngags la mchod sngags btags te dbul// de nas sreg rdzas dbul bar bya// de dag dbul ba'i man ngag kyang // khro bo dag gi cho 'phrul gyis// gzugs brnyan dgug bstim gtubs te dbul// yang na rdzas mchod mnyes pa las// 'od zer khro bas rka dgug cing bsreg // man ngag de la nan tan bya// oM badzra kro d+ha asne/ che ge mo mA ra ya phaT/ stong rtsa brgyad nas brgya rtsa brgyad// nyi shu rtsa gcig bar du'o// yang na bsod nams dag gi rim pa yis// brgya dang stong dang khri ru bya// de ltar byas pas de gsod cing // khyad par du ni 'byung po gsod// tha ma dgang blugs bstod bya'o// de yi thugs kar gos sngon bskyed// ye shes sems dpa' spyan drang bstim// rgyas btab mchod pa gong bzhin dbul// de nas sreg rdzas / rim bzhin dbul// rtsa sngags nyid kyis dbul bar bya// gong gi man ngag shes par bya// dgang blugs phul la bstod par bya// phrin las bcol zhing gshegs su gsol// ting 'dzin bsdus te me lha bsang // rdzas rnams thams cad bsdus nas ni// me yi lha la dbul zhing bstod pa bya// phrin las bcol zhing gshegs su gsol// ting 'dzin bsdus te spyod lam bya// slob ma rnams kyi don ched du// bdag gis man ngag 'di bkod pas// slob dang sems can thams cad kyang // gos sngon dngos grub thob par shog // slob dpon b+ha bas mdzad pa rdzogs so// 