@##// rgya gar skad du/ A R+Ya badzra pA Ni nI lA m+ba ra d+ha ra sarba maN+Dal bi d+hi nA ma a ti/ bod skad du/ 'phags pa lag na rdo rje gos sngon po can gyi dkyil 'khor gyi cho ga thams cad rdzogs pa zhes bya ba// byang chub sems dpa' chen po 'jam dpa' 'grub pa la phyag 'tshal lo// thams cad stong pa chen po'i mchog // mnga' brnyes phyag na rdo rje la// kun nas dang bas phyag 'tshal te// dkyil 'khor cho ga bdag gis bshad// rkyen thub sa non yan lag rdzogs// ting 'dzin dbang thob gzugs bzang zhing // log pa'i lam spangs mang pos bkur// de sogs yon tan kun ldan pas// yid dang mthun pa'i dben pa'am// yang na nyams dga' bkra shis gnas// ri zlum dag gam chu bo'i 'gram// byin che yon tan lnga gnas su// stegs bu sngon po mdzes pa la// me tog sngon po gcal bkram ste// steng du gos sngon sku gzugs gzhag// yan lag ye shes bskyed ldan pas// mchod pa'i cho ga sngon btang nas// phyi nang dgug dang bstims la gnas// sngags kyi bsnyen pa 'bum sogs bya// yang na mtshan ma gsum thob pas// bsgrub pa'i cho ga brtsams par bya// rab tu brtags pa'i sa gzhi la// zlum la mdzes pa'i maN+Dal brtsig// steng du dpal ldan dkyil 'khor bskyed// spyan drang byin brlabs dbang bskur nas// phyi nang mchod pa ci 'byor dbul// stong pa dag kyang de bzhin no// de nas phyogs skyong srung ma dgug// oM in+d+ra ye hUM dzaH ag+r+na ye hUM dzaH ya mA ya hUM dzaH nai r+ra t+yA a hUM dzaH ba ru NA ya hUM dzaH ba ya be hUM dzaH/ ku be rA ya hUM dzaH// I shwa nA ya hUM dzaH te ha a d+hi pa ta ye hUM dzaH sUR+Ya tsan+d+rA ya hUM dzaH de skad ces brjod la spyan drang ngo // de nas sangs rgyas thams cad dgug// phyogs skyong la sogs byin gyis brlab// gtor ma tshul bzhin byin brlabs te// ci bder phyogs skyong tshogs la dbul// de nas las rnams bcol bar bya// lha dbang me lha gshin rje dang // bden bral chu lha rlung gi lha// gnod sbyin dbang ldan nyi zla dang // bran dang bka' nyan pho nya'i tshogs// rdo rje spyan dang snyan mnga' ba// rdzu 'phrul chen po'i don ldan pa// mngon shes can gyis mchod ba bzhes// sa phyogs dge ba'i gnas 'di ru// bdag gi dge ba'i grogs po mdzod// bdag gis bzod pa de yis ni// mi bslu dam tshig dgongs mdzad la// rtags dang mtshan ma bstan du gsol// zhes las bcol lo// lag pa sa la reg pa yis// sa yi lha mo dbus su bton// de la byin brlabs mchod pa bya// dngos su las bcol tshig 'di bsgo'o// skyob pa sangs rgyas thams cad kyi// spyod pa'i tshul dang khyad par las// sa dang pha rol phyin la// lha mo khyod ni dbang du gyur// skyob pa shAkya seng+ge yis// ji ltar bdud kyi sde bcom pa// de ltar bdag gis bdud las ni// rgyal bar byas te dkyil 'khor bri// zhes brjod pas gnang ba byin nas thim par bsam mo// sa bslang ba'o// legs par byin pa'i gnas ched du// sa bdag legs par blta byas la// zla bzhir dbang du phyogs bzhir blta// de yi lto ba'i dbus nas bru// rol sogs pa'i skyon rnams bsla// mar gyi mdog dang 'dres par gyur// mchog tu gyur bas blangs par bya// sa brtag pa'o// sa gzhi bzang pos bkang du dus su// dag par byed pa'i gsang sngags bzlas// stegs kun bu khru ni bcu drug gam// bcu'am lnga ru legs byas te// shin tu 'thas par bcag par bya// mthon dman med par gyur pa dang // bdud rtsi lnga'am pa yi lnga// dri dang sman gyis legs par byur// bdag bskyed gsang sngags bzlas pa yis// rtsa ba'i yi ges grub par bya// sa sbyar ba'o// de nas sa las 'od byung ste// yaM las rgya gram rlung du gyur// de steng baM las chu dkyil 'khor// gser gyi sa gzhi laM las bskyed// de steng suM las ri rab bskyed// rin chen sna bzhi'i rang bzhin can// de la lag brdeg par y+ba// de yis gsang sngags 'di dag bzlas// oM me dI nI badzrA b+ha ban+d+ha ni hUM phaT/ ces bzlas 'od dang ldan byas te/ 'od kyis stong gsum thams cad gsal// sa gzhi byin gyis brlab pa'o// deng nas brtsams te gos sngon can// phyag rgya che dang ldan gyur pas// rgyan rnams thams cad yang dag ldan// pad+ma la sogs dbus bting nas// de yi steng du 'dug par bya// shar la sogs pa'i phyogs rnams su// mchod pa lnga 'am nyi shu brgyad// bdag gi thugs ka'i 'od zer gyis// phyogs bcu'i sangs rgyas spyan drangs te// bstim pas bkrag dang gzi byin bskyed// mngal nas skyes pa'i tshul can nam// sna bug sngags kyi 'od zer las// yang na nyi zar tshul can gyis// 'khor rnams gsal bar gyur pa las// ye shes bde gshegs spyan drangs bstim// de nas gsol ba ni// gsang bdag dkyil 'khor chen po'i phyir// bdag nis chen bzung bar byed// phyogs bcu'i sangs rgyas thams cad kyis// bdag la byin gyis brlab tu gsol// gsol ba gdab pa'o// dbang thob gyur nas gsang sngags bzlas// sku yi 'od kyis gsang sngags rgyal// reg pas bdud dang srin po 'bros// bsam gtan las ma yengs pas// sngags kyi phreng bas bzlas ba bya// zhes ba ni sa gzung ba'i cho ga'o// de nas phyogs bzhir rnal 'byor bzhi// khams gsum rnam rgyal la sogs bsam// shar nas gtso la mchod pa phul// gsol ba 'di yang gdab par bya// rdo rje rigs mchog dpal ldan gos sngon can// dpal ldan dkyil 'khor chen po bri ba'i phyir// mnyam ba'i ngag las 'bar ba'i skur bzhengs la// zhe snang rigs kyi bgegs rnams bzlog tu gsol// zhes gsol ba gdab par bya'o// lho nas gtso la mchod pa phul// gsol ba 'di dag gdab par bya// oM rin chen rigs mchog dpal ldan gos sngon can// dpal ldan rigs kyi dkyil 'khor gri ba'i phyir// mnyam pa'i ngang las 'bar ba'i skur bzhengs la// nga rgyal rigs kyi bgegs rnams bzlog tu gsol// zhes gsol ba gdab par bya'o// nub nas gtol mchod phul la// gsol ba'i dag gdab par bya// oM pad+ma'i rigs mchog dpal ldan gos sngon can// pad+ma'i rigs kyi dkyil 'khor bri ba'i phyir// mnyam pa'i ngang las 'bar ba'i skur bzhengs la// 'dod chags rigs kyi bgegs rnams bzlog tu gsol// zhes gsol ba gdab par bya'o// byang nas gtso la mchod pa dbul// gsol ba 'di dag gdab par bya// oM las kyi rigs mchog dpal ldan gos sngon can// las kyi rigs kyi dkyil 'khor bri ba'i phyir// mnyam pa'i ngang las 'bar ba'i skur bzhengs la// phrag dog rigs kyi bgegs rnams bzlog tu gsol// zhes gsol ba gdab par bya'o// de nas phyogs bzhi'i khro bo bzhis// dkyil 'khor gtso la gsol ba gdab// mnyes pa'i tshogs kyang ci nus byas// des ni bgegs rnams 'byer bar 'gyur// zhe'o// de ni gtso bo bslang ba'i cho ga'o// deng nas brtsams te gos sngon can// shin tu khro ba'i gzugs su langs// mig gnyis nyi zla'i dkyil 'khor du// raM dang a gnyis bsam par bya// rkang par ljang gu yig hUM las// sna tshos rdo rje 'od ldan bsam// mig dang rna ba'i nang du yang // khro bo'i tshogs ni bsam par bya// nga rgyal chen po bskyed nas ni// rdo rje dril bu bskor bya zhing // rkang ba rdo rje'i stabs ldan pas// phyogs mtshams su ni blta bya ste// hUM zhes 'jigs pa'i sgra sgrogs bsam// ha ha'i gad mi chen po dgong // nga rgyal bskyed pa'o// g.yon pa'i dril bu dkur brten nas// g.yas bas rdo rje gsor byas te// sangs rgyas thams cad mdun bsams te// bka' bsgom bden par brdar bar bya// gang dag sa phyogs 'di na gnas pa'i// lha'i tshogs dang / klu'i tshogs dang // gnod sbyin gyi tshogs dang / lto 'phye'i tshogs la sogs thams cad ma gnas par dengs shig// hUM nga ni dpal ldan gos sngon can// sangs rgyas kun gyis gnang ba ste// lha dang klu dang lha ma yin// brjed byed la sogs bgegs kyi tshogs// gnas 'dir ma 'dug gzhan du dengs// gal te dam tshig las 'das na// stobs chen khro bo gos sngon gyis// klad pa 'gas par gdon mi za// phaT na maHsa ma n+ta kA ya bA ka tsi t+ta badzra nAM// na mo nI lA m+bar hUM// kha kha khA hi// tiSh+Tha tiSh+Tha/ baN+d+ha baN+d+ha/ ha na ha na// da ha da ha/ pa tsa pa tsa/ gadza gadza/ spo Ta ya spo Ta ya/ sarba big+hAn bi nA ya kA nA/ ma hA ga Na pha ti dzI ban+tA n+ta ka rA ya hUM phaT/ bgegs bskrad pa'o// dpal ldan gos sngon snying po las// yi ge lnga yi sbyor ba yis// mtshon cha lnga yis thog phab pas// gdug pa thams cad brgyal bar 'gyur// thog 'bab pa'o// de nas rkang pa rdo rje'i stabs// lag pa gar stabs bskor ba yis// dbang ldan gyi phyogs nas brtsams te// rdo rje bskor ba la na gsum mam// yang na ji ltar nus pa yis// bsrung ba khro bo'i khang par bsam// sa bsrung ba'o// deng nas brtsam te dkyil 'khor gyi// lha yi sta gon bya bar gsungs// bdud rtsi lnga yi thig le yis// thig le lha yi gnas su ni// gdan du bsams la dbab par bya// de steng hUM las phyag mtshan gyur// de las so sor skur rdzogs te// dbang bskur byin gyis brlab par bya// de la phyi rin nga mchod pa dbul// bstod pa dag kyang de bzhin no// de nas gsol ba gdab par bya// bcom ldan rdo rje gos sngon can// rig sngags rgyal la phyag 'tshal lo// bdag gi snying rje'i dkyil 'khor ni// mgon po bri bar 'dod pa ste/ slon ma rnams la phan phyir dang // khyed la mchod pa'i don du yang // de la bcom ldan gus bdag la// byin brlabs gnang ba mdzad par 'os// dgongs shig bcom ldan gos sngon can// rdo rje 'chang chen sprul pa'o// bgegs rnams ma lus 'dul ba'i bdag// gsang sngags rig sngags kun gyi lha// bdag la byin gyis brlab tu gsol// bdag ni slob ma rnams kyi phyir// dpal ldan gos sngon dkyil 'khor bri// bdag dang slob mar bcas pa rnams// thugs rjes nye bar gzung du gsol// bdag par du gcod pa'i bgegs// 'byung po sha za gnod sbyin dang // gang dag gnod sbyin sems ldan pa// thams cad bdag la bsrung du gsol// thun mong dngos grub thams cad dang // de bzhin mchog tu gyur pa dang // thugs rje chen pos dgongs mdzad la// bdag la myur du stsal du gsol// de skad ces gsol ba gdab par bya'o// dkyil 'khor gyi lha sta gon gyi cho ga'o// deng nas brtsams te gos sngon gyi// rin chen dngul gyi bum pa'am// yang na dkar po khams sogs la// nag bo dang ni ra ri med// de lta bu yi bum pa la// pad+ma brgyad dang ldan pa yi// dbus su so so'i snying po'am// yang na so so'i phyag mtshan dgong // de nyid 'od du zhu ba las// dkar po yi ni yi ge ba// de las bum pa'i gzhal yas khang // nang du pad+ma nyi zla'i gdan// lto che mgrin pa ring ba dang // mchu ni kang ka'i dbyibs can la// dbus su so so'i snying po bsam// de nas phyag mtshan sku rdzogs 'gyur// mi dmigs dbyings nas sangs rgyas bskul// gnyis med gyur la mchod pa dbul// gong ma'i gsol ba gdab bar bya// de nas sman lnga 'bru lnga dang // rin chen lnga dang snying po lnga// thun mong bum pa'i rdzas su blugs// rnam rgyal bum par lha tshogs bskyed// btung ba snum po dag dang ni// mi 'chi ldan kyang dgang bar bya// las kyi bum par khams gsum rgyal// 'od zhu de yis las kun byed// sngags ni so so'i snying po'o// de nas bum pa thams cad kun// dpag bsam shing dang 'bras bu can// yon tan ldan pas kha brgyan nas// de ni ma nyams ras dag la// kha dog lnga dang ldan pa yis// rnam rgyal bum pa bca' bar bya// gzhan ma kha dog re re'o// shar du 'dab ma brgyad pa yi// maN+Dal byas te de ru bzhag // bum pa sta gon gyi cho ga'o// de nas slobs ma brtag pa'i cho ga bya ste/ chags dang grol ba'i gang zag ni// lhag par gnas pa gcig tu gyur// dang por phyi nang khrus byas te// dri zhim phyugs la gos bzang brgyan// de nas dkyil 'khor phyi rim dgod// slob dpon la ni gsol ba gdab// ston pa khyod la bdag dga'o// slob dpon khyod ni dgongs su gsol// byang chub sems dpa'i tshul bstan pa// byang chub sems kyang bdag la skya'o// de nyid dam tshig bdag la stsol// sangs rgyas chos dang dge 'dun dang // bla na med dkon mchog gsum// skyabs gsum dag kyang bdag la stsol// thar pa chen po'i grong mchog tu// mgon po bdag ni gzhug tu gsol// lan stsal ba// bu tshur theg pa chen po yi// gsang sngags spyod pa'i tshig 'di ni// khyod la yang dag bshad par bya// tshul chen khyod kyis shes par gyis// she'o// de nas sdig ba bshags pa dang / rjes su yi rang ba dang // chos kyi 'khor lo bskor ba dang / mya ngan las mi 'da' bar gsol ba gdab pa dang // byang chub mchog tu sems bskyed pa dang / lus dbul ba ni gzhan du shes par bya'o// de'i rjes la sdom pa pog la 'dzin du gzhug// bslab pa yi ni tshul khrims dang // dge ba'i chos ni sdud pa dang // sems can don byed tshul khrims gsum// deng nas brtsams te gzung bar bya// rdo rje rigs mchog chen po la// rdo rje dril bu phyag rgya yang // yang dag nyid du gzung bar bgyi// slob dpon dag kyang bkur bar bgyi// rin chen rigs mchog chen po yi// dam tshig yid du 'ong ba la// nyid re bzhin du dus drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs mchog dam pa la// phyi nang gsar ba theg pa gsum// yang dag nyid du gzung bar bgyi// las kyi rigs mchog chen po la// sdom pa tham cad ldan par ni// yang dag nyid du gzung bar bgyi// sems can kun gyi ngon gyi phyir// bdag gis sdom pa ma lus gzung // zhes sdom pa gzung ngo // de nas slob ma'i yang 'phros// phyag rgya che dang ldan gyur nas// de bzhin gshegs pa'i gnas rnams su// dri yi thig le re re gdab// lha rnams kyi ni gdan du bsam// spyi gtsug bde gshegs gos sngon can// mgrin par pad+ma'i gos sngon can// snying gar thugs kyi gos sngo can// lte bar rin chen gos sngon can// gsang bar las kyi gos sngon can// dpung pa la sogs rkang lag bzhi// khams gsum rnam rgyal la sogs brtag // de nas spos dang me tog dang // mar me dri dang rnam lnga dbul// dri yi chu la bdud rtsi'am// khams gsum rnam par rgyal ba bskyed// bcu gcig 'od zhu dag pa'i chus// dag gi nyes pa sbyang bar bya'o// bdud rtsi'i chu yang blud par bya// de nas srung skud byin brlabs te// dag pa'i chu gtor 'od zhu pas// khams gsum rnam par rgyal ba bskyed// bkug nas 'od du zhu ba las// 'bar ba'i 'od lnga ldan par bya'o// de la mdud pa drug byas te// mdud pa re la lha re bstim// rdo rje de nyid sngags kyis grub// dpung ba g.yon par gdags bya'o// de nas so shing byin brlabs te// u du m+bA ra pa sha'i shing // ma yo mgas 'bus ma zos// sor bcu gnyis pa'i tshad du bya'o// 'od zhu bskyed pa god bzhin te// shar du kha bltas mi smra bar// bca' dang bru ba'i cho ga bya// bsam pas byang chub sems bskyed de// rtags ni gsum du shes par bya// dang po 'jug pa'i rtags bstan te// bor bas slob dpon la bltas na// de ni 'jug tu rung bar bshad// gal te rang la bltas gyur na// de ni phyir yang dor bar bya// gnyis pa bgegs kyi rtags rnams lta// gsum pa dngos grub grub rtags ni// sor mo'am ni bor ba'i tshe// steng du lus na mchog 'grub 'gyur// shar du yang ni de bzhin te// mtshams dang byang du bltas na// zhi ba la sogs dngos grub 'gyur// de nas dag gi nyes pa sbyang // de nas ku sha byin brlabs te/ khams gsum rgyal po'i khro bo dang // las kyi gos sngon phyag rgya sngags// de yis byin brlabs sngas dang stan// de steng seng ge'i stabs kyis nyal// sbor ba bskyed pa'i cho ga bya// sangs rgyas chos dang mthun 'gyur ba'i// u dum+b+hA ra'i me tog ni// 'byung 'gyur yang na mi 'byung srid// skye ba 'di yis thob pa yis// 'bras bu rdo rje'i theg pa'i chos// 'byung 'gyur yang na ma'i 'byung srid// gsang sngags don 'di thob pa yis// dga' ba thams cad mthar phyin te// las 'phro dang ni thugs rjes 'byung // bcom ldan rdo rje 'dzin pa che// thogs pa med pa'i sku brnyes pa// 'di yi tshul gyis mngon par bsgrub// sems can skal ba ngan pa yis// de yi ming yang thos mi 'gyur// spyad par 'gyur bas mos ci dgos// sang gi nyin mo khyed rnams kun// dkyil 'khor bzang po mthong ba yis// bla med mchog la reg par 'gyur// zhes spro ba bskyed pa'i chos gzhan yang bshad par bya'o// nang par sngar ni ba'o can langs// rmi lam ci mthong dra bar bya// gos sngon sku gzugs mthor ba dang // ri bo'i steng du 'dug pa dang // mchod rten skas la 'dzeg pa dang // me tog steng na 'dug pa dang // chos kyi 'gro gleng byed pa dang // glegs bam dag la spyod pa dang // gzhan gyi dbang bskur dkyil 'khor mthong // de dang gzhan yang bzang 'gyur rang // yi rang tshig brjod gal te rtags// mi gsal ba ru gyur pa na// nyams pa rnams ni bskang par bya// gal te bar chos rtags byung na// drag po'i sbyin sreg bya ba dang // drag po'i chogs dang 'khor los bzlog // gong ma'i rtags dang ldan 'gyur par// thig gdab pa yi tshogs bya// thig skung kha dog lnga ldan la// yi ge lngas ni byin brlabs te// de las rigs lnga'i sku ru gyur// ye shes rigs lnga bkug cing bstim// 'od zhu thig skud sna sngar grub// yang na ye shes byang chub sems// kha dog lnga dang ldan bar dgug // des ni nam mkha'i thig gdab bo// sa yi thig kyang 'di lta ste// dang po tshangs pa'i thig gnyis gdab// de bzhin 'khor lo rnams brgyad dang // gru chad khyams dang sgo bzhi dang / rta babs la sogs so sor dbye// de nas nad du phur bu gdab// mtha' skor dag ni gnyis su bskor// nang gi snam bu'i nang du ni// chu chud gcig la skor gnyis ba skor// dbus su bskor ba gcig dang ldan/ de nas rtul chon brtsam par bya// dbus su mthing ga shar du dkar// lho yi pad+ma 'das ma ser// nub kyi pad+ma 'dab dmar// byang gi pad+ma ljang gur bya// mtshams ni mthing gar yang dag lnga// 'khor lo'i mdog kyang de bzhin no// dbus su rdo rje dgod ba ste// shar du 'khor lo dgod par bya// lhor ni rin chen 'bar ba dgong // nub tu pad+ma dmar po ste// byang du sna tshogs rdo rje ste// yum ni so sor 'khril ba'o// mtshams rnams su ni khams gsum rgyal// mgon po 'phags skyes rnam thos sras// so so'i phyag mtshan dgod par bya// gru tshad dang ni lha mo mtshan// kha dog ljang gu'i tshon gyis bya// khyams kyi shar ni dkar po bya// lto ser nub ni rnam par dmar// byang gi khyams ni lhang gu'o// khyams te ji bzhin sgo de bzhin// shar gyi sgor ni lcags kyu ste// lhor ni zhags ba nub lcags sgrog// byang gi sgor ni dri la bug tong // sgo khrung phyi rol la sogs pa// khyams dang pha gu dra ba dang // dra ba phyed bas rnams par brgyan// rta babs bzhi yang de bzhin te// twa ra Na bzhi yis kyang brgyan// ri mo'i tshogs rdzogs gyur nas// dam tshig 'khor lo rdzogs par byed// ye shes 'khor lo bkug gnas bstim// de nas mchod pa'i tsho ga brtsam// badzra d+hU ba sngags las byung // dkar mo spos kyis shangs la dbul// badzra puSh+pe'i sngags las byung // mthing ga me tog sku la gtor// badzra A lo ke sngags las byung // dmar mo mar mes dkyil 'khor gsal// badzra gan+d+hi sngags las byung // ljang gu dri chab phyag zhabs bsil// de la sogs pa'i mchod pa'i tshogs// ci 'byor thams cad dbul bar bya// dang por sems bskyed phyag 'tshal nas// skyabs gsol sdom pa gzung bar bya// dbang bzhi'i dkyil 'khor lha las blang // yang na nam mkha'i dbyings su blang // thos dang bsam pas bdag nyid 'jug pa'o// de nas slob ma gzhug par bya// phyi rol khrus kyi cho ga bya// bum par gyur dang rdzas rnams dgram// ci 'byor yon rnams dbul bar bya// sems bskyed sdom pa la sogs sngon bzhin bya// sdom pa legs par 'dzin pa la// bka' bsgo dam tshig bdud rtsi blud// yid 'ong rnal 'byor chen po khyod// gos sngon dkyil 'khor chen por chud// nga yis khyod la dngos grub 'byung // sangs rgyas kun gyis byin gyis rlob// ces ba ni spro ba bskyed pa'o// gsang mchog gos sngon dkyil 'khor 'di// sems can dad pa med pa dang // gang yang log chos spyod pa dang // mnar med ngan song rgyud can dang // rna bar ming yang bsgrag mi bya// zhes pa ni gdams ngag go// gal te de la smras gyur na// dam can chad pas bcad nas ni// cho yi 'du byed 'di bskum nas// mnar med dmyal bar myur du dengs// gos sngon chen pos mdo la spong // zhes pa 'di ni skyon bstan pa'o// de nas snying nang sems dpa' bskyed// bdud rtsi lnga dang sbyar ba'am// yang na dri yi chu blud de// 'thung zhig rdo rje 'bar ba'i chu// dam las 'das na sreg par byed// dam tshig bsrungs na dngos grub ni// rdo rje bdud rtsi'i chu yis 'grub// oM badzra sa twa hUM ma hA pany+tsa a mra ta// kha kha zhes pa ni mna' bsgags pa'o// de ring phan chad bu khyod kyis// gsang chen rdo rje nga yin gyis// nga la ba rnyas par ma byed cig // gal te brnyas par gyur na ni// sangs rgyas thams cad mnyen pa min// tshe yi 'du byed 'di bkum nas// dmyal bar skye bar gdon mi za// zhes pa ni man ngag go// de nas rdo rje slob ma yis// slob dpon la ni gsol ba gdab// chos dbyings byin rlabs las byung ba'i// bcom ldan rdo rje chad chen po// de ring bdag la dbab tu gsol// zhes so// de nas slob ma mtha' yas la// raM dang bcas pa'i yi ge bsam// bskyod nas drod bskul chu la phog // bskol bas sa yi dkyil 'khor zhu// lus nang me yis bsreg byas nas// sdig pa tshig par gyur pa dang // bde gshegs byang chub sems phab ste// snying gnam lus nang 'khyil par bsam// de nas rdo rje 'chang chen bsgom// me tog dkyil 'khor lha la dbul// pra tI tsh+tsa ho zhes brjod// de nas phreng ba mgo la bcing // oM ma hA ba la badzra// a b+hi Shi ny+tsA mi zhe'o// rmad byung gsang ba'i me tog 'di// gsang la babs pa rigs kyi lha// las 'phro thugs rjes 'byung bar 'gyur// gtso bo'i thugs sogs mchog dngos grub// dbus dang nyen dngos grub nye// ring na dngos grub ster bar 'gyur// zhes pa la sogs pa ni dbab pa'i cho ga dang me tog go// dpal ldan chen po gos sngon can// khyod kyi mig dbye ba brtson par mdzod// tsak+Shu pra be sha ya phaT/ brtab pa'i lta bas blta byas te// dkar po mthong na zhib 'grub// ser po mthong na rgyas pa 'grub// dmar po mthong na dbang gi las// nag pos grag po'i las 'grub 'gyur// khyod kyi mig gis ji ltar mthong // zhes dri bar bya'o// deng nas brtsams te dpal ldan che// khyab nas brtsams te dkyil 'khor bstan// dkyil 'khor mthong ba'i 'og tu ni// yon phul gsol ba gdab par bya// ji ltar dus gsum sangs rgyas la// rdo rje sems dpas dbang bskur ltar// bdag kyang rab tu bsgral slad du// bde gshegs bum pa'i dbang mchog stsol// zhes pa ni gsol ba gdab pa'o// de nas rdo rje rgyal po yis// bum pa'i chu ni bsdus byas te// byang chub sems kyi ngo bo dag// rol mo'i sgra dang bcas pa yis// spyi gtsug dag tu dbang bskur ro// oM gsang ba gsum las legs byung ba'i// lha yi chu ni dag pa yis// dri med rdo rje chu dbang gis// mi bskyod dngos grub thob par shog // oM sarba ta thA ta A da R+Sha a b+hi Shi ny+tsA mi/ chu'i dbang ngo // oM sangs rgyas byin rlabs las byung ba'i// yid bzhin nor bu 'bar ba che// dam pa thams cad 'byung ba'i gnas// rin chen grub pa'i dbang bskur ro// oM sarba ta thA ga ta rat+na badzra a b+hi Sh-i ny+tsA mi// zhes pa ni dbu rgyan gyi dbang ngo // oM ye shes lnga yis rtags 'chang ba// thugs mchog rdo rje bla med pa'i// dus gsum 'gyur ba med pa yi// snang ba mtha' yas dbang bskur ro// oM sarba ta thA ga tas saman a b+hi Shi ny+tsA mi/ zhes pa ni rdo rje'i dbang ngo // oM chos sku sgyu ma'i sgra sgrogs shing // stong pa'i don las sad par byed// bla med dril bu'i dbang bskur bas// don yod grub pa'i dngos grub shog // oM sarba ta thA ga ta kri tA nu Sh+ThA a b+hi Shiny+tsA mi/ zhes pa ni dril bu'i dbang po// kye rdo rje'i ming gis dbang bskur bas// cis kyang mi tshugs mi shigs pa'i// / byang chub chen po thob pa dang // rnam par snang mdzad dngos grub shog // oM sarba ta thA ga ta shi sa ma ya dz+nyA ta nA ma a b+hi Shiny+tsA mi/ zhes pa ni ming gi dbang ngo // chos rnams sgyu ma lta bu ste// dag cing gsal la rtog pa med// mi long gi ni gzugs brnyan bzhin// rang byung lha ni shes par gyis// zhes pa ni me long ngo // lung las// dang po gsol ba gdab ba ste// gsan nas ye shes 'khor lo gzhug // sdig pa dag par chus bkrus te// so so'i dbang rdzas lag tu sbyin// nyon mongs lnga yi dri ma bskur// dbu la rigs lnga'i sangs rgyas dgod// ce'o// bcom ldan rdo rje 'dzin pa'am// rdo rje'i dbang gis mngon sangs rgyas// ye shes lnga dang rdo rje 'di// khyod kyis rtag tu bcang par gyis// zhes pa thugs kyi dam tshig go// gsung rnams sgra brnyan lta bu ste// rtog pa med pas sna tshogs sgra// brjod bral dpag gis mi lang pa'i// dril bu 'di ni khyod kyis zung // zhes pa ni gsung gi dam tshig go// thabs dang shes rab gnyis med sgra// mi phyed rdo rje'i ngo bo 'di// 'khyud pa'i phyag rgya'i dam tshig ste// khyod kyis kyang ni rtag tu bcang // zhes pa ni sku'i dam tshig go// 'di ni sangs rgyas thams cad dang // dpal ldan rdo rje 'dzin la gnas// khyid kyis kyang ni rtag tu bzang // phyag na rdo rje'i brtul zhugs brtan// oM sarba ta thA ga ta badzra pa'i ni hUM ma hA ya k+Sha se nA pa ta ye hUM ta ye hUM ha ha ha ha hi// zhes pa 'di ni rdo rje'i brtul zhugs so// chags dang grol ba'i gang zag gis// thun mong dkyil 'khor cho ga yin// gang zag rnam pa gnyis po de// dkyil 'khor 'di ru zhugs tsam gyis// dngos grub gnyis dang 'brel bar byed// klu dang 'byung pos zin pa la// dang po cho ga sngon song nas// smre ba'i rdzas kyis dbral bar bya// de nas bral ba gso ba dang // nad pa chu yis bskur bar bya// de ltar byas nas dkyil 'khor 'dir// zhugs pa tsam gyis myur du thar// rims dang 'brum bu la sogs pa// gtor ma'i 'khor lo sngon song bas// dkyil 'khor 'di ru zhugs gyur na// myur du nyen las thar bar 'gyur// bud med dag kyang bu 'dod na// dang po cho ga sngon sogs nas// khur skyis dag nas gos bzang bgo// dkyil 'khor 'dir lugs pa yis// bus pa'i gdon rnams bzlog pa dang // bus pa dbyung bar gdon mi za// yid gas bkol ba'i cho ga yang // lha la sogs pa bkug gyur nas// sdom pa legs par bzung nas ni// dkyil 'khor 'di ru zhugs gyur nas// bdag gis bcol ba thams cad de// thogs ba med pa'i rdo rje bzhin// ro yi las rnams byed 'dod pas// blang dang bsrung ba sngon song nas// dkyil 'khor 'di ru bcu ga gyur na// log chos drug dang ldan pa yang // gtsang ba'i gnas su nye bar 'gro// de bzhin gshegs pa'i sku gzugs la// dang pa'i cho ga sngon song nas// byin brlabs dkyil 'khor chen po 'dir// dbang bskur mchod ba phul gyur na// shin tu bkra shis don ldan te// bskur zhig bstim pa'i gnas su 'gyur// yon tan 'byung ba 'gyur ba'i gnas// chags lam pa dang grol lam pa// mdzes rims kyis zin pa dang // bud med dang ni yi dags bskol// ro dang sku gzugs lhag par gnas// brgyad po dkyil 'khor 'di yis byed// de phyir dkyil 'khor cho ga brgyad// gcig par bsdu ba'i cho ga'o// // de nas gsang ba'i dbang bskur te// de yang bdud rtsi lnga yas byung // stegs bu'i steng du slob dpon dang // phyag rgya ma ni snyoms par zhugs// slob mas de la gsol ba ga dab// oM rgyal ba thams cad rol pa yis// sangs rgyas chu yis rgyun phab ste// nyon mongs rtog pa sbyar ba bzhin// bdag la byang chub sems dbang gsol// ji ltar rgyal ba'i dbu skabs pa// byang chub sems kyis bskus pa bzhin// bdag la byang chub sems khrus gsol// zhes pa ni gsol ba gdab pa'o// de nas blo ldan slob dpon dang // slob ma gnyis med sbyor byas pa'i// byang chub sems su dgang gsungs pa// yum gyi b+ha gar blang bar bya// dper na bud ba me tog bzhin// yang na gsang ba'i rdo rje sker// sbom pos dbang po gnyis mnan te// slob ma'i kha ru dab ba bar bya// dper rna ma la bu bzhin no// yang na slob ma gang yin pa// gdugs la sogs dang ldan byas nas// gsang chen bde ba'i rgyu mchog ste// bdud rtsi lnga dang ldan byas nas// bkra shis bstod pas bstod pa dang // slob ma'i lce la sbyin par bya// de nas slob ma ched po de// byang chub ba dud rtsi lces blangs nas// snying gar 'dod pa bsten par bya// bde ba de la brten gyur nas// lte ba'i dbus su bsam par bya// / slob mas kyang ni 'di skad brjod// 'chi bar gyur par rab slong zhing // rtog pa'i dra ba sel mdzad pa// e ma mchog gi bdud rtse che// bzhi brgya rgya bzhi'i nad sel zhing // bla med byang chub mchog la reg // bdud rtsi mnga' bdag khyod la bstod// gsang chen dbyings la phyag 'tshal bstod// bcud ldan bdud rtsi khyod la bstod// ces pa ni gsang ba'i dbang ngo // de nas shes rab ye shes kyi dbang bskur te/ maN+Dal dri zhim legs byung te// mchog tu dkar dmar thig le gdab// steng du mtshan ldan bud med bzhag // gnas rnams su ni lha tshogs dgod// dbyings nas bstim pa'i cho ga bya// de nas slob mas gsol ba gdab// ji ltar sangs rgyas thams cad kun// shes ba pha rol phyin pas 'grub// bdag kyang rab tu bsgral slad du// gsum pa'i dkyil 'khor bstan du gsol// zhes pa ni gsol ba gdab pa'o// bu tshur shog cig rigs kyi bu// gang ltar dga' ba'i dngos grub ni// shes rab ma la brten nas 'grub// rtag tu shes rab don 'dod pas// pad+ma'i steng gi lce yis reg // dri chen dri chu bza' bar bya// tha dad rtog pa gyur mi bya// khu ba dkar dmar rnam pa gnyis// lce yi dbus su brtan par gzung // dka' thub med cing brtul zhugs che// 'di dang ldan pas 'grub par 'gyur// zhes pa ni sdom pa dbog pa'o// de nas slob ma chen po des// rang gi bsam pa'i blo brtags pa// ji ltar sdom pa gzung bar bya// sdom pa 'dzin pa'i slob ma de// dmigs med yul gyi dkyil 'khor blta// rtag tu gcer bu'i tshul can gyis// rdo rje dri la bu kha phyel// mthong ba'i slob ma gsol ba gdab// rmad byung btsun mo'i b+ha ga mchog // ye shes thams cad bskyed pa'i gnas// ma smin ma grol grol ba'i sar// ye shes dam pa bskyed du gsol// zhes pa ni gsol ba gdab pa'o// de nas bde ba'i stan bting la// seng ge'i stabs kyis nyal ba yis// lag pa steng 'og bsnol nas ni// mchog dga' ba yi gtam dang ldan// gnas dgu ru ni sen mo gdab// thur gyis smeg dang kha spad stsogs// chags pa bskyod pa'i chog bya// yum gyi bya rgod rtse mo mchog // dbang po'i lag pas blang bar bya// pad+ma kha byer gyur pa dang // gnyis su med par sbyar gyur te// bskyod pa dal gyis bskyod par bya// bskyod pa'i rlung gis me bskul de// bde chen byang chub sems phab ste// so so'i gnas su 'od tshan gzung // rdo rje ru phyin pa dang // yi ge 'od kyis bur 'gyur te// oM khyod kyis stobs kyis thams cad 'dus// log pa'i man dag der bsam mo// ma bzlog pa ni lce yis blang // ma bzlog pa ni lces yis blang // gal te bzlog par gyur pa na// rtog pa thams cad nub par 'gyur// de las langs te de bzhin bsam// shes rab ye shes kyi dbang ngo // de nas lung bstan par bya ste// khams gsum 'gro rnams thams cad la// chos kyi 'khor lo bskor bar bya// dus 'di nas ni bzung nas ni// srid pa'i gzeb las sgrol bar 'gyur// nyon mongs sdug bsngal gtan bcad nas// bla med byang chub mchog la reg // de ring phan chad bu khyod ni// rgyal ba'i sras kyi thu bo yin// zhes pa ni lung bstan pa dang dbugs dbyung ba'o// ji lta ji ltar 'dul 'gyur ba'i// de ltar chos kyi 'khor lo bskor// khams gsum sems cad thams cad la// 'khor lo bskor ba mya ngan 'das// ces pa dang / dung dang ral gri pad+mo dang // rdo rje la sogs pa 'di ni rjes su gnang ba'o// de nas slob ma dam pa des// rin chen gser dngul byi ru dang // dung dang mu tig ku mu ta// ba lang rta dang glang po che// yul dang bu smad la sogs pa// mdor na rang las gces pa'i rdzas// thams cad bla ma de la dbul// bla ma dam par gyur pa// rang drog gis kyang mnyes byed na/ gzhan pa'i rdzas lta smos ci dgos// zhes pa ni yon dbul ba'o// de nas dam tshig dpog bya ste// gsang dang don dam yang dag la// thob par gyur pa'i slob ma yis// dam tshig yid bzhin nor bu bsrung // yang dag rdo rje slob dpon la// mid ge log pa spyod 'dod na// de ni dbang gis tshig nas ltung // thun mong khyad par mched dang yum// de la ngan sems gzung mi bya// slob dpon rdo rje mched gyur la// rang gi srog kyang phan gdags na// sgrib pa kun byang tshogs rdzogs nas// bar chod thams cad zhi bar 'gyur// de min dbang gis tshig nas ltung // byang chub sems ni spang mi bya// dge slong khrims la lhag par gnas// sdom ba thams cad lhag par bsrung // 'di ni rnal 'byor sa gzhi 'dra// rnal 'byor pa yi rdzas rnams la/ rtog pa thams cad spang par bya// gzhan yang dam tshig mtha' yas pa// thams cad 'bad de bsrung bar bya// dam tshig dngos grub kun gyis mchog // dam tshig dngos grub kun gyi bdag // dam tshig gis ni 'byung po 'dul// dam tshig rtog pa'i dra ba gcod// gang dag dam tshig mi ldan pa// dbang gis tshig nas mnar med par// sangs rgyas bzhugs kyi bar du gnas// zhas pa ni dam tshig dpog pa'o// deng nas brtsams te bkra shis kyi// smon lam rjes su gdab par bya// bum pa'i lha dang dkyil 'khor lha// sbyang dang nam mkhar gshegs su gsol// dam tshig dkyil 'khor rang la bsdu// dkyil 'khor phyag la chu bor dbo// snod rnams dag par bkru bar bya// rang nyid mi dmigs dbyings su bsdu// de la las kyi lhar bsgyur la// bzod gsol lus srung cho ga bya// dkyil 'khor chen po'i cho ga 'di// rgyu dang 'bras bu'i don la rmongs// yang dag don dang mi ldan zhing // 'dod pa log pa'i lam zhugs dan// dka' thub pa dang rtog ba can// de la zur tsam bstan mi bya// gal te de la bstan gyur na// tshe yi 'du byed des bkum nas// dmyal bar bskal pa stong du gnas// bdag 'dra'i ma rig rmongs ba yis// sgrub pa'i thabs 'di brtsams par mi 'os kyang // sems can bdag pas dam phyir bdag gis brtsams// 'di las bdag gis byang chub ci thob pa// des ni sems can gos sngon grub par shog // bdag gi dge ba'i rtsa ba 'dis// khams gsum sems can thams cad kun// zhang mchog gtsang mar skye bar shog // dbang gi 'bras bu smin gyur cig // sems can las dang skal ldan nas// rdo rje 'chang chen zhal mthong shog // de yi theg pa'i don rtogs te// mtshon par rdzogs par sangs rgyas nas// thugs rje chen po'i byin rlabs kyis// sems can 'gro don byed par shog // dpal ldan gos sngon can gyi dkyil 'khor gyi cho ga slob dpon nA gA rdzu nas mdzad pa rdzogs so// 