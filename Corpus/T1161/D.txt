@#// gsang ba thugs kyi sgron ma zhes bya ba/ @##// rgya gar skad du// tsit+ta gu h+ya pra dI paM nA ma/ bod skad du/ gsang ba thugs kyi sgron ma zhes bya ba/ 'jam dpal smra ba'i seng ge la phyag 'tshal lo// dam pa lnga bcu rtsa lnga yis// zhabs kyi pad+mar rab btud nas// sdug bsngal zhi bar bya ba'i phyir// khyad par lnga yis gdams pa bstan// kye ma rnam shes rlung gis 'khrugs // rlung ni las su rung ba dang // gtum mo rlung gis sbar bar bya // 'du ba'i nad kyang rlung gis bcos// 'byung ba ro ni mnyam pa dang // brtul zhugs spyod pas bar chod sel// 'tsho ba'i bcud ni len pa dang // e waM bde ba'i rlung gis bskyed// rten 'brel shes pa 'char ba dang // rdo rje rkang mgyogs grub par 'gyur// ng+hU tIr tshud de phyag rgya che// 'dab ldan pad+ma ge sar dbus// rtsa dang rlung dang byang chub sems// stong phrag bdun cu rtsa gnyis ni// chags dang 'bri ba bcu gnyis brgya// la la ra sa ng+hU tIr bsdu// rlung dang byang chub sems kyang de// 'khor lo bzhi la srog shing tshul// mi 'dra sbar bas haM las 'dzag // bcu drug phyed phyed thig le ni// dkyil dang bzlog dang dgram zhing bstim// dga' bzhi'i khyad par phyag rgya che// skye ba dang ni 'gag pa'o// shes pa kho na 'ba' zhig yin// sems ni kun gyi sa bon te// rang sems rtogs na sangs rgyas la// bde ba gzhan du mi btsal lo// sems nyid las su rung ba dang // rnam par mi rtog yang dag don// gnyis med gnyis su med pa las// gnyis su byar med spros bral mkha'// srid dang mya ngan 'das las grol// don gyis dbu ma phyag rgya che// snying po'i don las ma yengs par// gnyug ma'i yid ni gcig tu gtad// rnal ma'i don la rab gnas nas// yid la mi dmigs bde ba che// lhan cig skyes pa bdud rtsi'i ro// mtshon du yod pa ma yin te// ston ka'i zla ltar dri med 'od// bde gsal stong pa'i ye shes can// rang la spras pa mig ltar dbye// bde ba che las gzhan med pas// phyag rgya'i mchog de phyag rgya che// sdug bsngal zhi bar bya ba dang // lus sems 'phyan du gzhug pa dang // 'bras bu blo yis ma grub pa// shes rgyud nam mkhar 'phang ba dang // dmigs pa sna tshogs bsgyur shes so// chos dang chos min sel ba dang // rig pa dngas snyigs dbye ba dang // rnam shes rlung yang bstim pa'o// sgyu lus 'od gsal bsre bar bya// bag chags sbubs su grol ba dang // phyag rgya chen po dus 'dir thob// des na rnal 'byor brtson par bya// sdug bsngal zhi bar byed pa gsang ba thugs kyi sgron ma zhes bya ba/ rnal 'byor gyi dbang phyug chen po ka ma la shI las mdzad pa rdzogs so// // rgya gar kyi mkhan po dz+nyAn gu h+ya dang / bod kyi lo tsA ba lo btsun chung gis bsgyur ba 'o// 