@##// rgya gar skad du/ badzra pA Ni nI lAm+ba ra d+ha ra ba liM ta bid+hiH/ bod skad du/ phyag na rdo rje gos sngon can gyi gtor ma'i cho ga / 'phags pa phyag na rdo rje gos sngon po can la phyag 'tshal lo// sgrub pa rnams la phan gdags phyir// bdag gis gtor ma bshad par bya// phan gdags pa dang tshar gcad pa// phan pa mchog dang thun mong ngo // gsang ba bla med mchog tu 'dod// phyi nang thun mong shes par bya// rgyas dang bsdus dang shin tu bsdus// tshar gcad pa yang shes par bya// dgug dang bskrad dang gsad pa dang // mnan dang bsreg par shes par bya// rgyun nam dus chen bzhi gsum gnyis// chung ngu rgyun nam chen po ni// bcu gnyis bzhi'am tha ma gcig // rtsa ba lnga dang yan lag lnga// 'bru dang shing thog sman rnams dang // chan thug khur ba la sogs pa'i// rdzas rnams thams cad tshogs par bsags// de steng dkar gsum klu la shis// khrag sna snying sna sha sna gsum// de sogs thun rdzas tshar gcod do// bskyed rim tshul du bya ba dang // bla ma nas bzung bsrung byas la// cho ga gsum du bskyed pa'am// chung ngu skad cig lhar bskyed la// mtshan dang ldan pa'i pad+ma ru// rdzas rnams kun gyis bkang nas ni// steng du rdo rje sngon po bsam// khong seng can la hUM gis mtshan// mtho gang la ni ri bong can// de la bcu drug bdun pas mtshan// rdo rje mtshan ldan bar du ni// sdud sbyong 'phro ba'i mthing dmar dkar// pad 'og ye shes lnga ldan gsum// gru gsum 'og na zla gam can// thugs kyi mthing gnag 'phros pa las// rdo rje lte bskul mtha' gnyis bskyod// dmar po 'bar bas mtshan ldan dros// thugs kyis bsdus shing gsung gis sbyangs// sku las 'phros pas ri bong bskul// shes rab can las 'od zer 'phros// de yis yab yum bskul nas ni// kha dog dkar pos bdud rtsi phob// dang po skul byed 'og tu zhu// khong seng can nas pad+mar babs// babs pa'i rting la de nyid lhung // lan gsum bskor nas 'o ma bzhin// lnga pa'i dang po lnga pas mtshan// de yis gdan bskyed 'khor bcas dgug // dzi hUM rdo rje khong seng can// bdud rtsi gsol bas mnyes par bsam// yang na lha mo dkar mo yis// mtshan ldan gyis ni bkad nas mchod// bstod nas bshags shing las bcol lo// de yang rgyas dang bsdus dang shin tu bsdus// de ltar byas nas gshegs su gsol// yang na skad cig lhar bskyed la// thugs ka'i hUM gis bdud rtsi sbyangs// slar yang ye shes bdud rtsi phab// yud tsam sprul pas lha yis gsol// yud tsam mos pas gsum ka gsol// shin tu bsdus pas zas de bzhin// phan gdags pa'i sbyor ka ste dang po'o// // dgug pa'i gtor ma'i cho ga ni// thun mong cho ga thams cad ni// thun mong gtor ma dang mthun no// khyad par gtor ma bstan pa ni// dur khrod 'jigs pa'i gnas dag tu// shin tu dmar ba'i gos gyon la// nub kyi phyogs su kha bltas te// cho ga gsum gyis lhar bskyed pa'am// cho ga rnam lngas lhar bskyed pa// gang yang rung byas byin gyis brlab// gtor ma'i rdzas ni thun mong rdzas steng du// khyad par rdzas ni rak+ta sna tshogs dang // gshog pa can gyi sha sna sna chogs shis// byin gyis brlabs la bde gshegs mchod// gnyis pa mkha' 'gro ma la mchod// gsum pa chos skyong rnams la mchod// bzhi pas 'byung po thams cad tshim par bya// yang na 'jig rten pa dang 'jig rten las 'das pa gnyis su mchod par bya'o// sngags ni rtsa ba'i sngags la ba liM ta kha kha khA hi khA hi zhes lan bdun nam nyi shu rtsa gcig bzlas// mkha' 'gro ma'i sngags ni oM bud+d+ha DA ki nI// badzra DA ki nI/ rat+na DA ki nI/ pad+ma DA ki nI/ bi shwa DA ki nI// sa ma ya DA ki nI// sarba DA ki nI/ i di ba liM ta kha kha/ khA hi khA hi/ 'jig rten las 'das pa'i dpal mgon po nag po ni mkha' 'gro ma'i gtso bo yin pas// rtsa ba'i sngags la btags te dbul// 'jig rten pa'i mgon po nag po ni phyogs skyong gi gtso bo yin pas sngags kyang gong bzhin shes par bya/ phyogs skyong gi sngags ni/ in+d+ra zhes bya ba las kyi tshogs dang mthun/ 'byung po thams cad pa'i gtor ma'i sngags ni oM a kA ro mu khaM zhes bya ba la sogs pas bya'o// de nas bstod pa bya zhing phrin las bcol// 'od zer 'phros pas thal mo brdab// des su thams cad bskul nas ni// gang la bya ba dgug par bsam// de 'dra lan grangs brgya nas stong // khri nas 'bum gyis khugs par 'gyur// 'gugs pa'i sbyor ka ste gnyis pa'o// // bskrad pa'i gtor ma'i sbyor ka ni// thun mong cho ga thams cad ni// thun mong gtor ma dag dang mthun// khyad par gtor ma phal cher yang // bskrad pa'i tshogs kyi sbyor ka ste// man ngag khyad par bstan pa ni// shing lo'am gro ga dag la ni// rlung dang bsgrub bya'i gzugs bris la// 'od zer rlung gis bskyod pa dang // khro bo dag gis bskyod pa dang // rlung lha dag gis bskyod nas ni// nam mkha' mtha' gtugs bskyal bar bya// bskrad pa'i gtor ma'i sbyor ka ste gsum pa'o// // mnan pa'ang gong ma bzhin te mthun// khyad par ri rab 'bum dang ni// rdo rje dang ni khro bo yang // 'bum du byas te 'od zer sogs// sbyor ba gzhan dang man ngag bzhin// mnan pa'i sbyor ka ste bzhi pa'o// // gsad pa khro bos gsad pa dang // mtshon cha'i char sogs dbab pas gsad// sngags dang phyag rgya rdzas sogs gzhan// mkhas pas man ngag sbyar bar bya'o// gsad pa'i sbyor ka ste lnga pa'o// // bsreg pa sku gsung thugs kyis bsreg // yang na me la sogs pa yi// sbyor ba gzhan du shes par bya'o// bsreg pa'i sbyor ka ste drug pa'o// // bcing ba yi ni sbyor ba yang // sku gsung thugs kyi sbyor ba yis// lu gu rgyud dang zhags pa dang // lcags sgrog la sogs sbyor ba yis// mkhas pa yis ni bcing bar bya// bcing ba'i sbyor ka ste bdun pa'o// // klu dang rgyal po gnyis las ni// khyad par gtor ma bstan pa ni// dngul dang 'khar ba shing phor dang // sa dkar snod du bya bar shis// sman sna 'bru sna snying po lnga// dkar gsum mngar gsum klu la shis// rin chen snod ni mdzes pa ru// rin chen lnga dang 'bru sna lnga// dar zab shing thog la sogs pa// rgyal po nyid la shis par gsungs// de gnyis byin gyis brlab pa yang // rdzas kyi steng du hrIH'am hUM// de yi 'od kyis rdzas rnams bsreg // skyen dag nas ni bdud rtsir bsam// de nas lag pa g.yas pa ni// mchog sbyin byas pa'i lag mthil du// briM las dpag bsam shing lo bsam// de yi yal ga'i gseb tu ni// si las bdud rtsi'i bum pa bsam// de yis bdud rtsi yi ni rgyun// lag mthil du ni babs nas kyang // gtor ma'i nang du 'dres par bsam// de nas oM AHhUM lan gsum bzlas// de nas rang gi mdun du pad+ma bzhi bsam/ de nas rang gi snying ga'i hUM gi 'od kyis/ klu thams cad ni pad+mar bkug // 'od zer 'phros pas sbyong sogs bya// thams cad 'od du zhu ba las// bde gshegs sku yi sprul pa'am// gsung gi rigs kyi lta ru gyur// spyan drangs bstim zhing dbang bskur bya// de nas lce rdo rje rtse lnga sbu gu can du bsams la/ des drangs la gsol bar bsam/ bstabs pa'i sngags ni/ oM ba su ki ba liM ta khA hi zhes klu rnams kyi so so'i rtsa ba'i sngags la btags la dbul bar bya'o// gshegs su gsol ba'i sngags ni badzra muHzhes btags la gshegs su gsol// rgyal po yang sprul pa dang las kyi rigs su bsam/ phyi ma mthun te man ngag tu shes par bya'o// klu dang rgyal po'i sbyor ka ste brgyad pa'o// // de dag thams cad phyi yin no// nang gi snying ga'i lha rnams la// gtor ma zas rnams yin pas na// bdud rtsir byin gyis brlabs nas ni// lha la ting nge 'dzin gyis dbul// de ni rnal 'byor lam pa yin// phyag rgya phyag rgya'i man ngag bzhin// nang gi gtor ma'i sbyor ka ste dgu pa'o// // gsang ba'i gtor ma'i sbyor ka ni// lte ba pad+ma gtor ma'i snod// de steng zla ba'i steng du ni// byang chub sems kyi kun+da la// bdud rtsi la sogs yon tan sogs// gtor ma'i rdzas su bstan pa yin// de 'og rlung sngon bskyod pa las// me 'bar bdud rtsi zhu ste phab// 'khor lo mkha' 'gro rnams la mchod// rtog pa zhi ba las rnams 'grub// gsang ba'i gtor ma'i sbyor ka ste bcu pa'o// // bla med gtor ma'i sbyor ka ni// lhan cig skyes pa'i dga' ba la// thams cad rdzogs pa'i man ngag tshang // bla na med pa'i man ngag gi sbyor ka ste bcu gcig pa'o// // gtor ma'i man ngag sbyor ka rnams// man ngag rim pa bkod pa yis// bdag dang mtha' yas sems can rnams// bla med byang chub thob par shog // slob dpon b+ha bas mdzad pa rdzogs so// // lo tsA ba dge slong tshul khrims gzhon nus bsgyur cing zhus te gtan la phab ba// 