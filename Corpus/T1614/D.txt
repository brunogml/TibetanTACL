@#// dpal spyan ras gzigs rdo rje thod pa can la phyag 'tshal lo// dpal ldan ye shes rdo rje 'dzin dang bde ba che// mgo phyed khrag bkang nyams dgu'i gar gyis rol par bzhugs// me tog 'dab dbus ge sar rang gi snying po bzhin// lha mchog gis mtshan ye shes lha mo bzhis btud 'dud// blo ldan cho ga bzang shes pas// bde chen dngos grub nye ba'i phyir// ka pA la 'dra'i gnas su ni// ka pA la yi dngos grub bsgrub// mtshan bzang rin chen mgo phyed la// ga bur gla rtsi tsan+dan sogs// sna tshogs dri zhim byugs byas te// gso sbyong can gyis dkyil 'khor bri// seng khri nyi zla pad+mo dang // dbugs bral gdan la bzhag nas ni// lnga mtshan lnga phrag lnga rab dgang // bde gshegs ring bsrel snying por gzhug // 'dab brgyad rtsibs brgyad mu khyud phreng // bkra shis brgyad dang rin chen brgyad// brgya phrag grub pa'i rdzas 'dzin pa// sgeg mo mdzes lha mos bskor dbus// 'dab bzhi rdo rjes mtshan pa'i rtser// rgyal po'i pho brang khri bzangs can// legs bskyed de mtha' phyogs bzhi'i char// lha mo bzhi yi thod pa dgod// glang chen myos pa'i mche ba rno dang smad 'tshong chang 'tshong me long dang // sa dbang mnga' bdag cod pan dpa' bo sen mo de bzhin dka' thub 'dzin kha spu// bde gshegs sku khrus tshil chen dang ni g.yas su 'khyil ba'i dung dkar rnams// phyogs mtshams rin chen bum pa bzang la brgyad par bya// de nas sngags pa kha shar bltas// gos mchog phyi dang dkar dmar lhub// me tog phreng bas spras gon te/ g.yas g.yon rdo rje'i thod gzung 'dug // 'jig rten mgon po bde chen sku// dkar la dmar gsal mdangs mnga' ba// rdo rje rin chen rus pas spud// rdo rje thod 'dzin nga rgyal bya// de mdun rdo rje phreng ldan ma// dmar la dkar gsal shin tu mdzes// rdo rje gri gug mgo phyed can// bcing ba'i phyag rgyas 'khyud pa'o// phyi nang gsang bcas rnal 'byor gyis// cho ga bla ma'i man ngag bzhin// mchod byas ye shes pa bkug la// 'dod pa drag pos gsol ba gdab// bde chen 'jig rten gsum mgon ni// shes rab rdo rje 'bar ba dang // snying rje chen po ka pA la// gnyis med ye shes hrIHyig 'dzin// rdo rje mkha' 'gro rdo rje can// dkar mo sgeg mo bde ster ma// gri gug dang ni thod pa thogs// gtso chen gtso mo nyid phyag 'tshal// e ma'o stobs bdag brtse slad du// ka pA la ni bde chen snod// dngos grub phyir ni shes rab thabs// snyoms par 'jug pa mdzad du gsol// de ltar bstod dang gsol ba yis// gtso bo'i thugs kar bskul ba na// 'dab bzhi lha mo phyogs kyi lhas// rang rang rjes mthun mchod par bya// de nas shes rab thabs snyoms zhugs// dkar dmar a phreng ka phreng rgyun// bde chen phyi nang skyug sbyangs nas// ring bsrel la ni lha bstim bya// 'tsheg dang 'gul dang 'phar ba dang // 'od 'byin pa dang sgra grag dang // rdzas rnams 'phyur ba mthong nas ni// mchod pa chen po brtsam par bya// dpal rdo rje thod pa'i dngos grub sgrub pa'i thabs rdzogs so// 