@##// rgya gar skad du/ DA ki ni u pa ya shrI d+ha ra mi sa ra b+hi ra nA ma/ bod skad du/ mkha' 'gro ma'i man ngag snyan nas snyan du brgyud pa gdung ba bcad pa'i gdams pa zhes bya ba/ bla ma rje btsun rnams la phyag 'tshal lo// rdo rje mkha' 'gro ma rnams la phyag 'tshal lo// bla ma rje btsun mchog dang byin rlabs 'byung ba'i gnas// rnal 'byor ma dang mkha' 'gro'i tshogs rnams la// gus pa mchog gis rab tu rtse gcig 'dud par byas nas kyang // skal ldan gdung ba gang zag gdung ba gcad pa'i phyir// bla ma rnams kyi brgyud pa'i man ngag bri// de la rten gyi gang zag skal ba dang ldan zhing tshogs chen po bsags pa des/ bla ma dam pa rnams yun ring bar bsten cing gdams pas rgyud yongs su bsgos par gyur kyang // gdams ngag gis goms par ma gyur cing // yid gdung ba ma chad pa dag la rdo rje mkha' 'gro ma rnams kyis/ slob dpon chen po Dom+bi he ru ka la sogs pa rnams la brdar gsungs pa de dag bdag gis bstan par bya'o// de'ang mkha' 'gro ma ro mas/ slob dpon Dom+bi he ru ka la lta ba'i gnas lugs brdar gsungs pa// til 'bru dang ni sgron mas phyogs kun gsal bar byed// sngags kyis btab pa'i dug ni sman gyi mchog tu gyur pa ste// rma bya'i zas ni gzhan du gyur pa yod ma yin// tsan+dan dri dang ri dgas gla rtsi'i dri bzhin no// chu zla dang ni rgya mtsho'i rlabs ni tha dad cung zad med// sol ba'i rang bzhin gang gi kha dog nag po dag dang mtshungs// ri bo chen po gang gis bskyod par mi nus pas// gangs ri'i chu ni gzhan du gyur pa yod min no// dper na dri dang sgog skya tha dad gyur pa med// nyi ma zla ba'i yon tan gsal ba yin// mkha' la bya 'phur rjes ni tshol bas rnyed mi 'gyur// nam mkha'i khams ni rtog ge'i spyod yul ma yin no// maN+Dal dag ni phyogs las thams cad rab tu snyoms// dper na ro langs dang ni sa pra ko ne bzhin// dpa' bo ngo mtshar nor bu shel bzhin no// zhes gsungs te/ de dag ni gnas lugs kyi gdung ba bcad pa'i gdams pa zhes bya ste dang bo'o// // de nas mkha' 'gro ma sid+ha d+ha ras/ slob dpon Dom+bi he ru ka la bsgom pa'i don brdar gsungs pa ni/ gnas ni tshang tshing dag gam dur khrod du// bdag med pa yi mdza' mo dag dang phrad byas la// yid ni rab dga'i bsam pa yis// dper na las zin pa yi skyes bu bzhin// dman pa'i don stor nam mkhar khyer bar bya// chu bo chen po rgyun du bab pa bzhin// drang srong ku shu gtsang ma'i steng du gzhag // mar me'i rtse mo rlung gis mi bskyod dang // me long g.ya' med bzhin du gsal bar phyi// bu ni yid 'ong bral ba'i ma bzhin du// rus sbal dang ni mkhar gzhong nyi ma la// rtsal dang ldan pa'i 'phong slob brtson pa ste// bsdams pa'i brtson ni nges par grol bar 'gyur// sa le sbram las byas pa'i rgyan bzhin du// bu ram dag gi ro la myang bar bya// zhes gsungs pa ste/ de dag ni bsgom pa'i gnas lugs kyi gdung ba gcad pa'i gdams pa zhes bya ste gnyis pa'o// // de nas mkha' 'gro ma lA mas slob dpon he ru ka la spyod pa'i don brdar gsungs pa ni/ bag ma dang ni smyon ma'i tshul bzhin te// glang po btsongs la phag rgod gsad par bya// nya ni rgya mtsho chen por yangs pa che// nags rnams me yi phung por rab tu bsreg // spyan gzigs zas la rtag tu longs spyod bya// res 'ga' mgyogs pa'i rta la bzhon pa bya// gri gug rnon po'i mtshon cha dag gis ni// ce spyang dur khrod dag tu rnam par rol// 'dab chags khra yi rtsal ni shin du drag // wa ni dur khrod nyid du shin du gzhol// chang 'thungs pa dang yul rnams gzhol ba 'dra// me tog dag la bung ba rgyu ba bzhin// bu chung dang ni seng ge me long mtshungs// stag ni 'jigs pa med par kun du rgyu// lkugs pa dag ni kha las khyod ma 'da'// zhes gsungs pa ste/ de dag ni spyod pa'i gnas lugs gdung ba gcad pa'i gdams pa ste gsum pa'o// // de nas mkha' 'gro ma kaM ka ro ma has/ slob dpon Dom+bi he ru ka la nyams su myong ba'i don brdar gsungs pa ni/ dkar po chos ni zla ba'i rim pa ste// gzha' tshon dag ni nam mkha' dag la mdzes// gzhon nu ma yis ma smras ci ste go// 'khur ba chus bkang pa ni smra mi byed// khug rna lta bu sni ba'i rnam pa yin// dbul po'i rang bzhin gter ldan shin tu ngo mtshar che// lan tshwa chu nyid la ni rab tu thim// nam mkha'i nyams las 'da' bar mi byed do// bslus pa'i chos rnams la ni re bar mi byed cing // ral gri'i ngar ni snum gyis nyams par 'gyur// rgyal po dag ni rkun pos 'jigs mi byed// wa yis seng ge skrag par 'gyur ma yin// mkha' lding rnams ni mkha' las dpangs mi dma'// 'di nyid yin dang ma yin gang yang min// sus byas gang yin go ba su zhig yin// zhes gsungs pa ste/ de dag ni nyams su myong ba'i gnas lugs kyi gdung ba gcad pa'i gdams pa ste bzhi pa'o// // de nas mkha' 'gro ma ma tre yis slob dpon Dom+bi he ru ka la 'bras bu'i gnas lugs kyi gdung ba gcad pa'i brdar gsungs pa ni/ yi ge bzhi pa dag gis zla ba rgyas// he ru ka yi nam mkha'i ngang nyid de// rdo rje dang ni pad+ma yi ge bral// kha T+wAM ga ni nyi ma'i 'od zer bzhin// rdo rje dang ni ljon shing 'bras bu ste// bya ni ngang pa chu na rtag tu gnas// pad+ma'i sdong bu 'dab ma rab tu rgyas// Da ma ru ni bung ba'i rtsi dang mtshungs// bdud rtsi skal ldan rnams la chu shel te// rin chen bdun la rgyal pos mnga' yang mdzad// rnam grangs rnams ni ras kyis shes la bkab// kun 'dar ma la bye brag gang yang med// rtsal chen rdzogs pa'i seng ge gangs la gnas// shel ni phyi nang med par shin du dag // btso ma'i gser ni dri ma'i g.ya' dang bral// zhes gsungs pa ste/ de dag 'bras bu'i gnas lugs kyi gdung ba gcad pa'i gdams pa ste lnga pa'o// // mkha' 'gro ma ma ha las/ slob dpon Dom+bi he ru ka la/ gang du gsungs pa de dag kyang // gnyis med kyi rnal 'byor du bya ba'i brdar gsungs pa ni/ rgyal po rnams ni rin chen skal bar ldan// sman pa bzang dang phrad par gyur pa las// nyi ma'i dkyil 'khor mun pa sel ba ltar// rus sbal rgya mtsho dag tu 'gro mi 'gyur// stobs ldan gyad kyis pha rol 'joms par byed// ri bo 'gyel na chu rnams 'brub par byed// nags khrod dag na rngon pa glu rnams len// me shel ras bal 'dus pas me 'byung 'gyur// gser 'gyur rtsi ni shin tu ngo mtshar che// chu dang bcas pa'i skye shing lo 'dab rgyas// sbur len nor bu dag ni sbur rnams sdud// shes pa rnams ni gzhan gyi lus la 'jug // spre'u rnams ni dran par ldan pa ste// mnyam pas 'gro ba dag ni sgrol bar byed// ga bur sbyor bas tshad pa'i nad rnams sel// dge slong bag dang ldan pa gso sbyong byed// rigs ngan rgyal po'i khab tu mi gnas te// bcad par gyur na tA la'i lo 'dab med// sgyu ma mkhan po sgyu ma'i longs spyod mkhas// rgyal po'i bu mo rgyan dang rab tu ldan// gar mkhan rnams ni gar gyi rnam pa byed// sbrang ma rnams ni ngan skyugs nang du rgyug // ces gsungs pa ste/ de dag ni gnyis su med pa'i rnal 'byor gyi gnas lugs kyi gdung ba gcad pa'i gdams pa ste drug pa'o// // de nas mkha' 'gro ma be tos// bla ma zangs gling pa la kap+pu ra la zung 'jug gi rnal 'byor gyi brda gsungs pa ni/ khri snyan sa le snying rje ldan pa ste// ma ni bu la rab tu chags pa'o// bu ram shing las bu ram 'byung ba ltar// rgya mtshor phyin pas nor bu rnyed par 'gyur// chu yi nang gi zla ba sel mi byed// nor bu me shel rtsol sgrub dag dang bral// rgyal po'i btsun mo rgyal po nyid kyang yin// tshong pa tshong 'dus dag tu gnas par byed// rdza mkhan dag ni so btang rdza la spyod// sprin dang bral ba'i nam mkha' rab tu dngas// dmu rgod mi srun brtul bas zhon par byed// mdza' bo dag gis gsungs pas re ba med// rmi lam sad pas dgra dang yongs su bral// khyim bdag mtshon cha'i 'khor lo rab tu rno// chom rkun rab tu mang bas mel tshe mkhas// chu rnams ma lus rgya mtsho ro gcig 'gyur// pha lam rdo rjes dngos po thams cad 'bigs// smig rgyu'i chu yis gdung bar mi byed do// gzha' chon yal ba dag la sdug bsngal med// rmi lam rmis pa'i nor la ster mi byed// brag ca'i sgra la rang nyid dga' ba ste// bram ze chang 'thung ba ni shin tu gsang // rnal 'byor rnal 'byor rnal 'byor shin tu che// zhes gsungs pa ste/ de dag ni zung 'jug gi rnal 'byor gyi gnas lugs kyi gdung ba gcad pa'i gdams pa ste bdun pa'o// // de nas mkha' 'gro ma khaN+Da ro has/ slob dpon Dom+bi he ru ka la/ pad+mo kha 'byed pa'i gdams pa brdar gsungs pa ni/ dbul po rnams ni nor med sdug bsngal de// nang byed mtshan mo dag gi dus su ni// rgyal po'i bang mdzod bdag nyid brku bar bya// ma skyes dpe med mdzes pa'i grogs brkus la// shin tu mgar ba mkhas pa'i lde mig gis// gze ma bzhi bsten sgo lcags dbye bar bya// slar yang sgo de dam du gcad par bya// rkong gtan gzhug cing rked gzer bsdam par bya// sgo ba po de yongs su gsad bya zhing // 'bru mar 'bab pa stegs byas la// btsa' med lcags las byas pa dag gi gris// rgyal po'i btsun mo dam pa mgo bcad de// dmag dpon chen po dug gis gsad par bya// mel tse ba dang blon po rnams kyang bsad// de nas rgyal po'i bang mdzod kha phye la// gos bzang dag gis yongs su dril ba yi// gser dang dngul gyi ga'u kha phye la// phyogs med pa yi nor bu rin chen blta// mar me dang ni nam mkha'i bu mo'i tshul// nyi ma dang ni zla bas bdud rtsi 'thigs// che bas che ba'i rab tu che ba nyid// rma bya khyi dang phag dang smyon pa nying // sha za bung ba shin du rol bar byed// ces gsungs pa ste/ de dag ni pad+mo kha dbye ba'i man ngag gi gnas lugs brdar gsungs pa'i gdams pa ste brgyad pa'o// // de nas rnal 'byor pa te lo pas dpal nA ro pa la/ bla ma'i chos bcu drug pa zhes bya ba'i gdams pa brdar gsungs pa ni/ sa gzhi bzang po dag gi thun mong la// blo dman rnams kyis las la ma zhugs shing // sdug bsngal nad kyis gzir ba bsal ba'i phyir// ded dpon lta bu dag gis sems bskyed la// mu tig 'phyang ba chen po gzung byas la// 'byung ba sa chu me rlung dbang du bsdus// rgya mtsho chen po bzhi nas rin chen btsal// sbrang rtsi'i bcud ni mar gyi snying por ldan// goms par bya zhing bzo la byang bar bya// phye ma leb dang ri dgas bung ba dang // nya dang glang chen dag las rab tu grol// dug mdas ma phog phog kyang slar la gso// tha rgod chu yis rab tu bangs par bya// rab tu nor mang phyug cing shin du phyug // zhing pa'i las la rab tu gus par 'gyur// ma yis bu ni rab tu smin par byed// 'joms byed seng ge'i bla ma de dag la// lus ngag yid gus yo byad ci dgos dbul// gus par ldan pas de 'dra yang dang yang // rtsal med rten cing bsnyen bkur rab tu 'bad// ces gsungs pa ste/ de dag ni bla ma chos de rnams dang ldan pa'i sdig pa'i grogs po spang ba ste dgu pa'o// // de nas rnal 'byor pa te lo pas/ dpal na ro pa la slob ma'i chos bcu gnyis pa zhes bya ba'i brdar gsungs pa ni/ gcan gzan mche ba dag gis ma rungs rma med pa// sdug bsngal btson ra 'di na yun ring nad kyis thebs// khang bzangs dam pa nad med bde ba yon tan ldan// klu yi rgyal po 'gro la char rgyun rtag tu 'bebs// dug sdong lo 'dab rgyas pa'i lo 'dab 'bras bu chags pa med// spu gri'i sor chags sbrang rtsi'i ro rnams rtag tu spong bar byed// bde ba'i chos kun gsod par ldan pa'i skyes bu sems stobs ldan// rma yod bag yod gnas mi byed// mi bzad nad kyis gzir ba sman pa dag la rab tu gus// skom pas rab gdungs nges par btung ba 'ba' zhig sgrub par byed// rlan bral rus sbal rgya mtsho chen po mthong na rab tu dga'// mgo la me lces zin pa myur du sel bar byed// rin chen snod mchog de dag tu// ro mchog bcud kyis nges par 'gengs// mun pa dag la sgron me bzhin// skal ldan bya ba gsal bar byed// slob ma chos de rnams dang ldan pa bsten// de las bzlog pa spang bar bya'o// slob ma bsten pa'i gdung ba gcad pa'i gdams pa ste bcu pa'o// // de nas mkha' 'gro ma kaM ka ro ma has/ bla ma zangs gling pa na kap+pu ra la 'khrul pa'i shes pa gcad pa'i brda brgyad gsungs pa ni/ byis pa chung ngur gyur pa rnams kyis ni// me long bzhin la tha dad dag tu rtogs// shin du blo gros dman pa'i ri mo mkhan// rang gis bris pa'i ri mo dag la skrag // mkhris pa'i nad kyis btab pa'i mig can dag // mthong ba'i yul rnams dag la chags sdang skye// ji ltar dar gyi srin bu dag gis ni// rang gi kha chu'i rnam pas 'ching bar byed// mi mkhas dman pa'i gang zag la de ni// sgyu ma'i 'phrul gyi rnam pas bslus pa yin// rgya dang rnyi la sogs pas ri dgas ni// rang dbang med par rab tu bsdams par 'gyur// mi mthun dgra yis zin par gyur pa'i btson// lcags sgrog dam pa dag gis bcings gyur la// rmi lam na ni khri mon dong bcug pa// de tshe sdug bsngal mi bzod skye ba yin// bla ma bsten cing nges shes bskyed// gnyug ma goms par bsten par bya// 'khrul pa yi ni shes pa nyid// rig pa nyid de ye shes nyid// 'khrul pa'i shes pa spangs byas la// gnyug ma'i ye shes goms par bya'o// 'khrul pa'i shes pa ngo shes par bya ba'i gdung ba gcad pa'i gdams pa ste bcu gcig pa'o// // lho phyogs kyi grong khyer du mkha' 'gro ma bi la de wis/ rnal 'byor pa'i smyon pa'i brtul zhugs la ri ta pa la la/ de kho na nyid kyi rnal 'byor nyi shu brdar gsungs pa ni/ zhing pa rnams ni rim gyis las la 'jug // shing rta dag ni 'khor lo gnyis dang ldan// dpe med nam mkha' nyid du gnas// rig pa'i mdangs ni thams cad 'bigs par byed// chu yi nang du ut+pal shin tu mdzes// rtog pa bral ba rgya mtsho chen po nyid// mun nag rab tu spangs pa nam mkha' ste// drang srong gnas pa shing lo'i gos// rtsal rdzogs seng ge gangs la da rung gnas// 'dab ldan bya ni mkha' la mthon por gcod// sman mchog be ta'i 'bras bu gdod nas grub// 'bru mar snod khyer skad cig tsam mi yengs// dka' thub can ni shin du bag dang ldan// ri yi khrod na ljon shing rab tu rgyas// bram ze 'jug ngogs dag na dri ma 'khru// thag pa'i 'jur pa lhod par lhod// gang+gA'i chu ni rgya mtsho chen por 'bab// gdol pa dag ni rab tu slong mos 'tsho// mdzes pa rtag tu me long lta bar byed// ri rgyal ri bo mchog rab rtag tu brtan// zhes gsungs pa ste/ de dag ni de kho na nyid kyi rnal 'byor nyi shu brdar gsungs pa'o// de kho na nyid kyi rnal 'byor shes par bya ba'i gdung ba gcad pa'i gdams pa ste bcu gnyis pa'o// // de nas rnal 'byor ci to mas// rje btsun ri khrod pa la zag bcas kyi bde ba las su rung bar bya ba'i phyir/ gdams pa brdar gsungs pa/ rten cing 'brel pa dag gi las rnams ni// phun sum tshogs pa thams cad 'grub par byed// dus rnams kun+da zla ba rgyas pa yin// mun pa'i tshogs rnams nges par sel byed na// tsha sgo med pa'i zhing pa dag gis ni// 'bras bu'i nus pa yongs su skyed par byed// 'khor lo gnyis dang rab tu ldan pa yis// shing rta mgyogs pa'i shugs kyis pha rol 'gro// rten thabs mkhas pa rnams kyi chu lud kyis// zhing pa'i myu gu rab tu rgyas par byed// ji srid 'dab ma ma rdzogs pa yi bya// de srid 'jam pa'i tshang na rten par byed// tshad pas gdungs pa'i dug gi sprul rnams ni// bya ba gzhan dag btang nas tsan+dan snyegs// zo chu rgyud mo mkhan po 'dod par ni// chu rnams ji ltar bsring par byed// 'di ni thun mong ma yin gdams pa ste// rtag tu bla ma mchog la gus pa dang // tshogs bsags rgyud sbyangs pa yi spyod yul te// skal ba dang ni ldan pas 'bad par bya// zhes gsungs te/ de dag ni ting nge 'dzin gyi grogs stobs yan lag brdar gsungs pa ste bcu gsum pa'o// // dur khrod chen po ha har sgrogs pa zhes bya bar slob dpon chen po Dom+bi he ru kas/ tshogs kyi 'khor lo'i mchod pa'i dus su/ 'du bar 'os pa'i rnal 'byor pa rnams la 'di skad ces gsungs so// rdo rje slob dpon du gyur pa rnams kyis bab col du bdud rtsi chu bo lta bu'i gdams ngag mi bya bar/ gdams pa bran ltar rang dbang med pa'i mi rnams la// rje bo bzhin du bde ba'i dus skabs med// g.ya' ma phyis pa'i me long ngos dag la// bzhin ni gzugs brnyan gsal bar gyur pa med// rgyu dang bral ba'i gzhung dang 'phong mkhan dang // rtsal dang ldan yang srid mi byed// snod nang ma bkrus shin tu btsog pa'i nang // ro mchog zas bzang dag gis 'gengs pa med// tshad ldan zhing pa mkhas pa dag rnams kyis// dus min sa bon 'debs pa yongs su spong // rkun po blo gros gzhan la gtams pas na// brkus par gyur kyang sdug bsngal rtag tu skyes// gtsub shing yan lag rdzogs par ma gyur pa// me ni 'byung bar rung ba nam yang med// bag yod blo ldan mkhas pa gang zhig gis// zhabs med snod du bcud rnams blugs mi byed// 'bru mar 'bar bar me 'dod skyes bu ni// rtag tu rlung rnams g.yo bar byed cing gnas// dug can sprul ni mkhas pa dag rnams kyis// mthong bar mi 'dod thag ring yongs su spong // zhes gsungs pa ste/ de dag ni slob dpon Dom+bi he ru kas rdo rje slob dpon du gyur pa rnams la bdud rtsi lta bu'i man ngag snod ma brtags pa rnams la mi bstan pa ste bcu bzhi pa'o// // rje btsun nA ro pas bla ma gangs gseng pa la/ nor bu rin po che ngos gzung ba'i gdams ngag bstan pa ni/ nang gi mun pa'i rgya mtsho chen po ru// rin thang med pa'i nor bu rab stor bas// ze ma lnga dang rab tu ldan pa yis// mche ba gnyis gtsigs phag pa zos par 'gyur// lcags sna gsum las brdungs pa'i ral gri yis// phag pa'i sha dang rus pa so sor dbye// de nas nor bu rin chen btsal bar bya// rnyed par gyur na chu yis bkru// de nas rgyal mtshan rtse la phyar bar bya// 'dod pa'i don la gsol ba gdab pas 'byung // dri ma med pa'i nor bu rin chen de// nges par nam mkha'i dkyil du sba bar bya// nor bu lhun po ri yi rtse la gzhag // nor bu me dang chu yis rab tu btul// nor bu bya yi 'dab ma gdags par bya// nor bu chu bo chen po'i gzhung la bskur// nor bu mar me'i ngos la bstan par bya// nor bu smon pa'i lag tu gtad la gzhag // nor bu me long ngos la bstan la gzhag // nor bu ras bal phung po'i steng du gzhag // nor bu rin chen dri za'i grong du bcol// nor bu rin chen rgyal po'i gter du sba bar bya// nor bu rin chen me dpung dkyil du sba// nor bu rin chen rkun po'i nor nyid yin// nor bu rin chen shel gyi steng du gzhag // nor bu nor can bstan pa'i nor// nor bu'i nor ni btsal zhes gsungs pa ste// de dag ni ye shes kyi nor bu ngos gzung ba'i thabs brdar gsungs pa'o// rang gi gnyug ma'i de kho na nyid kyi ye shes ngos gzung ba'i gdung ba gcad pa'i gdams pa ste bco lnga pa'o// // slob ma skal ldan tshogs bsags rin chen lta bu'i gang zag 'di// dpag tu med pa'i gdams ngag rnams kyis rgyud dag yongs su sbyangs gyur kyang // gdung ba chad par ma gyur bla ma rnams kyis yongs su gdungs gyur pa// gdams ngag rnams dang bla ma'i gdung ba gcad phyir brgyud pa'i man ngag bkod// rje btsun mchog dang rdo rje mkha' 'gro'i tshogs rnams bzod mdzod la// de las byung ba'i dge ba zla ba lta bu'i dri ma med pa des// 'gro ba ma lus yid kyi gdung ba yongs su gcad par gyur nas kyang // phyag rgya chen po'i dri med sa la ma lus yongs su rdzogs gyur cig // mkha' 'gro ma'i gdams ngag snyan nas snyan du brgyud pa'i gdung ba gcad pa'i gdams pa zhes bya'o// sprul pa'i rnal 'byor pas gzhung du bkod pa rdzogs so// 