@##// rgya gar skad du/ lo ki shwa ra siM ha nA da sto tra nA ma/ bod skad du/ 'jig rten dbang phyug seng ge sgra zhes bya ba'i bstod pa/ 'jig rten dbang phyug seng ge sgra la phyag 'tshal lo// gang gis 'jig rten nyes pa ma lus dbang gyur ji srid legs pa'i lam la ma bkod pa// de srid de dag yang dag gdon phyir bdag ni byang chub mchog tu bgrod par byed ma gyur// gang gis khams gsum 'di dag seng ge'i sgra chen mchog gis gsal bar gang gyur pas// sdug bsngal can dag bskyab phyir thugs rje'i spyan dang seng ge sgra ldan khyod la bstod// ral pa rgya che'i dbyibs can dri med zla 'dra shin tu dkar ba'i zhal mnga' ba// bskal pa du mar tshogs bsags brtul zhugs chen po shin tu dag byed dang ldan pa// 'gro ba ma lus phan mdzad lha dang lha min grub pa rnams kyis rab btud pa// shin tu rgya che ba yi sku mnga' khyod la rtag tu gus pas phyag 'tshal lo// pad+ma dmar po rgyas pa zla ba'i gzugs dang ldan pa'i gdan// seng ge'i gdan gyi steng na rgyal po'i rol pas rnam par mdzes// chos kyi mnga' bdag 'byor pas dri med gsung ni bka' stsal pa// 'jig rten mgon po 'od dpag med pa'i dpal gyis dbul mtshan la 'dud// g.yas kyi phyag ni pad+ma gsal ba lta bur 'jam pa yis// khams gsum nyes pa gsum po zhi bar bya phyir rtse gsum pa// 'od zer 'bar 'khrigs sbrul dang ldan pas rtag tu gang 'dzin pa// bdag gi thub pa seng ge sgra de la ni rtag tu phyag bgyi'o// khams gsum po la thugs rje chen pos gnas kyang skyon gyis ni// khyod la gos pa med kyang de dag spang phyir khyed kyis ni// g.yon pa'i phyag gis ral gri dam rdzas dang bcas pad+ma bsnams// rgyal ba'i sras po khyod la rtag tu bdag nyid skyabs su mchi// nga rgyal la sogs tshogs kyis g.yengs pa'i sems can rnams la ni// dmigs nas rgyal ba lnga po yang dag spros nas de rnams la// ji lta ji ltar dag pa'i thabs la mkhas pa dag gis mdzad pa rnams// gang la dgongs pa de mnga' phyag na pad+ma de la phyag 'tshal lo// mkhas pa rnams kyis gang la tshig gi go skabs med pa ni// thos pa la sogs bral bas khyod la mos dang gus pa med// de dag rnams kyis mkhas pa'i mchog nyid dag ni thob pa yi// mnyam med dpal ldan seng ge sgra la bdag ni skyabs su mchi// skye ba gzhan gyi mi dge mdze yi rnam par gyur pa rus pa dang // sna nas rkang lag srin bus skad 'gags ldan pa dag // khyod bstod pas ni skad cig gis ni gser mdog lta bu'i lus su gyur// thub pa seng ge sgra khyod la ni de nyid de la skyabs su mchi// klu yi mnga' bdag gyur pa chu lha dbang du mdzad nas ni// dus min char dang char med mdze dang skyon dag zhi don dang // 'gro ba'i don dang don med tshogs dag rab tu sel bar mdzad pa yi// brtson 'grus brtan par rab brtsams khyod la kun nas 'dud// mang du brjod pas ci zhig khyod kyi mtshan dang sku dag dang // gang zhig la la gus pas 'dzin pa dang ni sems dga' dag // skye bo de ni longs spyod rgya che ba dag thob par gyur nas kyang // srid pa'i rgya mtsho brgal dkar brgal nas mya ngan 'das pa thob par 'gyur// ngag gi dbang phyug la sogs gang gis kyang ni rje btsun gyi// yon tan phyogs gcig cha tsam bskal pa du ma ru// 'bad pas kyang ni brjod par nus pa ma yin na// ji ltar bdag 'dras 'khrul kyang gus byas 'di dag bzod par gsol// 'jig rten gsum po'i sdug bsngal 'phrog byed mchog gi dges byed can// dpal ldan seng ge sgra yi bstod pa las thob bsod nams gang // dpag med kun+da do shal dgod pa dkar po dang 'dra ba// de yis skye bo byang chub 'gyur med go 'phang myur thob shog // bcom ldan 'das 'jig rten dbang phyug seng ge sgra'i bstod pa/ rgya gar gyi slob dpon chen po ti la kas mdzad pa rdzogs so// // paN+Di ta de nyid dang lo tsA ba mal gyis bsgyur cing gtan la phab pa'o// 