@##// rgya gar skad du/ d+harma d+hA tu sta baM / bod skad du/ chos kyi dbyings su bstod pa/ 'phags pa 'jam dpal gzhon nur gyur pa la phyag 'tshal lo// gang zhig kun du ma shes na// srid pa gsum du rnam 'khor ba// sems can kun la nges gnas pa'i// chos kyi dbyings la phyag 'tshal 'dud // gang zhig 'khor ba'i rgyur gyur pa// de nyid sbyang ba byas pa las// dag pa de nyid mya ngan 'das// chos kyi sku yang de nyid do// ji ltar 'o ma dang 'dres pas// mar gyi snying po mi snang ba// de bzhin nyon mongs dang 'dres pas// chos kyi dbyings kyang mi mthong ngo // ji ltar 'o ma rnam sbyangs pas// mar gyi snying po dri med 'gyur// de bzhin nyon mongs rnam sbyangs pas// chos dbyings shin tu dri med 'gyur// ji ltar mar me bum nang gnas// cung zhig snang bar mi 'gyur ba// de bzhin nyon mongs bum nang gnas// chos kyi dbyings kyang mi mthong ngo // phyogs ni gang dang gang dag nas// bum pa bu ga btod gyur pa// de dang de yi phyogs nyid nas// 'od kyi rang bzhin 'byung bar 'gyur// gang tshe ting 'dzin rdo rje yis// bum pa de ni bcag gyur pa// de tshe de ni nam mkha' yi// mthar thug bar du snang bar byed// chos kyi dbyings ni skye ma yin// nam yang 'gag par 'gyur ba med// dus rnams kun du nyon mongs med// thog ma bar mthar dri ma bral// ji ltar rin chen baiDUr+ya// dus rnams kun du 'od gsal yang // rdo yi nang na gnas gyur na// de yi 'od ni gsal ma yin// de bzhin nyon mongs kyis bsgribs pa'i// chos dbyings shin tu dri med pa'ang // 'khor bar 'od ni gsal ma yin// mya ngan 'das na 'od gsal 'gyur// khams yod na ni las byas pas// sa le sbram dag mthong bar 'gyur// khams med na ni las byas na // nyon mongs 'ba' zhig bskyed par zad// ji ltar sbun pas g.yogs gyur pas// so ba 'bras bur mi 'dod ltar// de bzhin nyon mongs kyis g.yogs pas// de ni sangs rgyas zhes mi brtag // ji ltar sbun pa las grol na// 'bras nyid snang bar 'gyur ba ltar// de bzhin nyon mongs las grol na// chos kyi sku nyid rab tu gsal// chu shing snying po med do zhes// 'jig rten na ni dper byed kyang // de yi 'bras bu snying po nyid// mngar po za bar byed pa ltar// snying po med pa'i 'khor ba las// nyon mongs gzeb dang bral gyur na// de yi 'bras bu sangs rgyas nyid// lus can kun gyi bdud rtsir 'gyur// de bzhin sa bon thams cad las// rgyu dang 'dra ba'i 'bras bu 'byung // sa bon med par 'bras yod par// shes ldan gang gis sgrub par nus// sa bon gyur pa khams de nyid// chos rnams kun gyi rten du 'dod// rim gyis sbyangs par gyur pa las// sangs rgyas go 'phang thob par 'gyur// dri med nyi ma zla ba yang // sprin dang khug rna du ba dang // sgra gcan gdong dang rdul la sogs// sgrib pa lnga yis bsgribs par gyur // de bzhin 'od gsal ba yi sems// 'dod dang gnod sems le lo dang // rgod pa dang ni the tshom ste// sgrib pa lnga yis bsgribs par gyur // ji ltar me yis dag pa'i gos// sna tshogs dri mas dri ma can// ji ltar me yi nang bcug na// dri ma tshig 'gyur gos min ltar// de bzhin 'od gsal ba yi sems// 'dod chags la sogs dri ma can// ye shes me yis nyon mongs bsreg // de nyid 'od gsal ma yin no// stong pa nyid ni ston pa'i mdo// rgyal bas ji snyed gsungs pa gang // de dag kun gyis nyon mongs ldog // khams de nyams par byed ma yin// sa yi dkyil na yod pa'i chu// dri ma med par gnas pa ltar// nyon mongs nang na ye shes kyang // de bzhin dri ma med par gnas// chos dbyings gang phyir bdag ma yin// bud med ma yin skyes pa'ang min// gzung ba kun las rnam grol ba// ji ltar bdag ces brtag par bya// chags pa med pa'i chos kun la// bud med skyes pa dmigs ma yin// 'dod chags kyis ldongs gdul bya'i phyir// bud med skyes pa zhes rab bstan// mi rtag sdug bsngal stong pa zhes// bya ba gsum pos sems sbyong byed// mchog tu sems ni sbyong byed pa'i// chos ni rang bzhin med pa yin// ji ltar sbrum ma'i lto na bu// yod kyang mthong ba ma yin pa// de bzhin nyon mongs kyis g.yogs pa'i// chos kyi dbyings kyang mthong ma yin// bdag dang bdag gi rnam rtog dang // ming gi 'du shes rgyu mtshan gyis// rnam rtog bzhi po 'byung ba yang // 'byung dang 'byung las gyur pas so// sangs rgyas rnams kyi smon lam yang // snang ba med cing mtshan nyid med// so sor rang rig sbyor ldan nyid// sangs rgyas rtag pa'i chos nyid can// ji ltar ri bong mgo yi rwa// brtags pa nyid de med pa ltar// de bzhin chos rnams thams cad kyang // brtags pa nyid de yod ma yin// phra rab rdul gyi ngo bo yis// glang gi rwa yang dmigs ma yin// ji ltar sngon bzhin phyis de bzhin// de la ci zhig brtag par bya// brten nas 'byung bar gyur pa dang // brten nas 'gag par 'gyur bas na// gcig kyang yod pa ma yin na // byis pa ji ltar rtog par byed// ri bong ba glang rwa yi dpes// ji ltar bde gshegs chos rnams nyid// dbu ma nyid du sgrub par byed// ji ltar nyi zla skar ma'i gzugs// dang ba'i snod kyi chu nang du// gzugs brnyan mthong bar gyur pa ltar// mtshan nyid rdzogs pa'ang de dang 'dra// thog ma bar dang mthar dge ba// bslu ba med cing brtan pa yi// gang zhig de ltar bdag med pa'ang // ji ltar bdag dang bdag gir brtag // ji ltar so ga'i dus su chu// dro'o zhes ni rjod par byed// de nyid grang ba'i dus su ni// grang ngo zhes ni brjod pa yin// nyon mongs drwa bas g.yogs pa ni // sems can zhes ni brjod par bya// de nyid nyon mongs bral gyur na// sangs rgyas zhes ni brjod par bya// mig dang gzugs la brten nas ni// dri ma med pa'i snang ba 'byung // skye med 'gag pa med nyid las// chos kyi dbyings ni rab tu shes// sgra dang rna ba la brten nas// rnam par dag pa'i shes pa gsum// mtshan nyid med pa'i chos kyi dbyings// rtog dang bcas pas thos par 'gyur// sna dang dri la brten nas snom// de ni gzugs su med pa'i dpes // de bzhin sna yi rnam shes kyis// chos kyi dbyings la rtog par byed// lce yi rang bzhin stong pa nyid// ro yi khams kyang dben pa ste// chos kyi dbyings kyi ngo bo yin // rnam par shes pa gnas med pa// dag pa'i lus kyi ngo bo dang // reg bya'i rkyen gyi mtshan nyid dang // rkyen dag las ni grol gyur pa// chos kyi dbyings zhes brjod par bya// yid gtsor gyur pa'i chos rnams la// rtog dang brtag pa rnam spangs nas// chos rnams rang bzhin med pa nyid// chos kyi dbyings su bsgom par bya// mthong dang thos dang bsnams pa dang // myangs dang reg par gyur pa dang // chos rnams de ltar rnal 'byor pas// shes na mtshan nyid rdzogs pa yin// mig dang rna ba sna dag dang // lce dang lus dang de bzhin yid// skye mched drug po rnam dag pa// 'di nyid de nyid mtshan nyid do// sems nyid rnam pa gnyis su mthong // ji ltar 'jig rten 'jig rten 'das// bdag tu 'dzin las 'khor ba ste// so sor rig na de nyid do// 'dod chags zad pas mya ngan 'das// zhe sdang gti mug zad pa dang // de dag 'gags pa sangs rgyas nyid// lus can kun gyi skyabs nyid do// shes dang mi shes pa dag las// lus 'di nyid la thams cad de// rang gi rnam par rtog pas bcings// bdag nyid shes na grol bar 'gyur// byang chub ring min nye ba min// 'gro min 'ong ba ma yin zhing // nyon mongs gzeb gyur 'di nyid la// mthong ba dang ni ma mthong yin// shes rab mar me la gnas nas// mchog tu zhi bar gyur pa yis// bdag la brtags pas gnas bya zhes// mdo sde'i tshogs las gsungs pa lags// stobs bcu'i stobs kyis byis pa rnams// byin rlabs zla ba tshes pa bzhin// nyon mongs can gyi sems can gyis// de bzhin gshegs pa mi mthong ngo // ji ltar yi [(]dgas [,]dwags [)]rnams kyis ni// rgya mtsho skams par mthong ba ltar// de bzhin mi shes pas bsgribs pas// sangs rgyas rnams ni med par brtags // dman dang bsod nams dman pa la// bcom ldan 'das kyis ci bgyir mchis// ji ltar dmus long lag pa ru// rin chen mchog ni bzhag pa 'dra// sems can bsod nams byas rnams la// 'od kyis gsal zhing dpal ldan pa'i// sum cu rtsa gnyis mtshan 'bar ba// sangs rgyas de yi mdun na gnas// mgon po de yi gzugs kyi skus // bskal pa mang por bzhugs nas kyang // gdul bya rnams ni gdul ba'i phyir// dbyings nyid tha dad gyur pa lags// sems kyi yul ni nges rtogs nas// der ni shes pa 'jug par gyur// so so rang rig rnam dag na// sa rnams de yi bdag nyid gnas// dbang phyug chen po'i gnas mchog dang // 'og min nyid de rnam mdzes pa// shes pa gsum po gcig nyid du// 'dres par gyur la bdag smra'o// byis pa'i nang na yongs mkhyen dang // 'phags pa'i nang na sna tshogs nyid// dbang phyug chen po tshe dpag med// bskal pa'i tshe yi rgyu gang yin// phyi rol sems can khams kyi yang // dpag tu med pa'i bskal par ni// tshe yang gang gis bsrungs gyur cing // srog chags rnams kyi srog gnas pa'i// rgyu gang mi zad pa de nyid// gang gi 'bras bu mi zad gang // snang ba med pa'i bye brag gis// shes rab don du rab tu 'jug // byang chub ring bar mi bsam zhing // nye bar yang ni bsam mi bya// yul drug snang ba med par ni// yang dag ji bzhin rig gyur pa'o// ji ltar 'o ma dang 'dres chu// snod gcig na ni gnas pa las// ngang pa 'o ma 'thung byed cing // chu ni ma yin de bzhin gnas// de bzhin nyon mongs kyis g.yogs nas// ye shes lus 'dir gcig gnas kyang // rnal 'byor pa yis ye shes len// mi shes pa ni 'dor bar byed// bdag dang bdag gi zhes 'dzin pas// ji srid phyi rol rnam brtags pa// bdag med rnam pa gnyis mthong na// srid pa'i sa bon 'gag par 'gyur// gang phyir sangs rgyas mya ngan 'das// gtsang ba rtag pa dge ba'i gzhi// gang phyir gnyis ni byis pas brtags // de yi gnyis med rnal 'byor gnas// dka' spyod sna tshogs sbyin pa dang // tshul khrims sems can don sdud dang // sems can phan byed bzod pa ste// gsum po 'dis ni khams rgyas 'gyur// chos rnams kun la brtson 'grus dang // bsam gtan la sems 'jug pa dang // rtag tu shes rab bsten pa ste// 'di yang byang chub rgyas byed yin// thabs dang bcas pa'i shes rab dang // smon lam rnam par sbyangs pa dang // stobs la nges nas ye shes te// khams rgyas byed pa'i chos bzhi'o // byang chub sems phyag mi bya zhes// smra ba ngan par smra ba ste// byang chub sems dpa' ma byung bar// chos kyi sku ni 'byung ma yin// bur shing sa bon la sdang gang // kha ra spyad par 'dod pa des // bur shing sa bon med par ni// kha ra 'byung bar 'gyur ma yin// bur shing sa bon gang bsrungs nas// nye bar gnas shing bsgrubs pa las// bu ram kha ra hwags rnams ni// de las 'byung bar 'gyur ba ltar// byang chub sems ni rab bsrungs nas// nye bar gnas shing bsgrubs pa las// dgra bcom rkyen rtogs sangs rgyas rnams// de las skye zhing 'byung bar 'gyur// ji ltar sA lu'i sa bon sogs// zhing pas srung bar byed pa ltar// de bzhin theg mchog mos rnams la'ang // 'dren pa rnams kyis srung bar mdzad// ji ltar mar ngo'i bcu bzhi la// zla ba cung zad mthong ba ltar// de bzhin theg mchog mos rnams la'ang // sangs rgyas sku ni cung zad mthong // ji ltar tshes pa'i zla ba la// skad cig skad cig rgyas par mthong // de bzhin sa la zhugs rnams kyang // rim gyis rim gyis 'phel bar mthong // ji ltar yar ngo'i bco lnga la// zla ba rdzogs par 'gyur ba ltar// de bzhin sa yi mthar thug na// chos kyi sku yang rdzogs shing gsal// sangs rgyas chos dang dge 'dun la// rtag tu mos pa brtan po yis// sems de yang dag skyed byas nas// phyir mi ldog par yang yang 'byung // nag po'i gzhi ni yongs spangs nas// dkar po'i gzhi ni rab bzung bas// de tshe de ni nges rtogs pa// dga' ba zhes ni mngon par brjod// 'dod chags la sogs sna tshogs pa'i// dri mas rtag tu dri ma can// dri ma med par gang dag pa// dri ma med ces brjod pa yin// nyon mongs drwa ba rab 'gags nas// dri med shes rab rab gsal bas// tshad med pa yi mun pa dag // sel bar byed pas 'od byed pa'o// rtag tu dag pa'i 'od kyis gsal// 'du 'dzi rnam par spangs pa yi// ye shes 'od kyis rab bskor bas// sa de 'od 'phro can du 'dod// rig dang sgyu rtsal bzo gnas kun// bsam gtan rnam pa sna tshogs nyid// nyon mongs shin tu sbyang dka' las// rnam par rgyal bas sbyang dkar 'dod// byang chub rnam pa gsum po dang // phun sum tshogs kun bsdu ba dang // skye dang 'jig pa zad pa la// sa de mngon du 'gyur bar 'dod// 'khor lo'i bkod pa rnam kun du// 'od kyi dra bas rtse ba dang // 'khor ba'i mtsho yi 'dam rgal bas// de la ring du song zhes bya// sangs rgyas kyis nges 'di bzung zhing // ye shes rgya mtshor zhugs pa dang // 'bad med lhun gyis grub gyur pa // bdud kyi 'khor gyis mi g.yos pa'o // so so yang dag rig kun la// chos ston pa yi 'bel ba'i gtam// rnal 'byor pa de mthar son pas// sa de legs pa'i blo gros 'dod// ye shes rang bzhin 'di yi sku// dri med nam mkha' dang mnyam pa// sangs rgyas rnams kyi 'dzin pa las// chos kyi sprin ni kun du 'byung // sangs rgyas rnams kyi chos kyi gnas// spyod pa'i 'bras bu yongs 'dzin pa // gnas ni yongs su gyur pa de// chos kyi sku zhes brjod pa yin// bag chags las grol bsam mi khyab// 'khor ba'i bag chags bsam du yod// khyod ni kun du bsam mi khyab// gang gis khyod ni shes par nus// ngag gi spyod yul kun las 'das// dbang po kun gyi spyod yul min// yid kyi shes pas rtogs bya ba// gang yang rung la phyag 'tshal bstod// rim gyis 'jug pa'i lugs nyid kyis// sangs rgyas sras po grags chen rnams// chos kyi sprin gyi ye shes kyis// chos nyid stong pa mthong gyur nas// gang tshe sems ni rab bkrus pas// 'khor ba'i gzeb las 'das gyur nas// pad+ma chen po'i rang bzhin gyi// stan la de ni rab gnas 'gyur// 'dab ma rin chen du ma'i 'od// 'dod par bya ba'i ze 'bru can// pad+ma bye ba du ma yis// rnam pa kun du yongs su bskor// stobs bcu po yis yongs su gang // mi 'jigs pa yis gang dag ngoms// bsam mi khyab pa'i sangs rgyas chos// spros med rnams las nyams mi mnga'// legs par spyad pa'i lam kun gyis// bsod nams ye shes rab bsags pa'i// zla ba nya la skar ma yis// 'khor du rnam pa kun gyis bskor// sangs rgyas phyag gi nyi ma der// dri med rin chen 'bar gyur te// sras kyi thu bor dbang bskur bas// dbang bskur ba ni kun du stsol// rnal 'byor chen po der gnas nas// rmongs pas dman pa'i 'jig rten rnams// sdug bsngal gyis g.yengs 'jigs pa la// lha yi spyan gyis gzigs gyur nas// de yi sku las 'od zer rnams// 'bad pa med par 'byung 'gyur te// rmongs pa'i mun par zhugs de yi// sgo rnams 'byed par mdzad pa yin// lhag bcas mya ngan 'das pa rnams// lhag med mya ngan 'das par 'dod// 'dir ni mya ngan 'das pa nyid// dri ma med par sems gyur pa'o// sems can kun gyi dngos med pa'i// ngo bo de yang de spyod yul// de mthong byang chub sems dbang po // shin tu dri med chos kyi sku// dri ma med pa'i chos sku la// ye shes rgya mtsho gnas gyur nas// sna tshogs nor bu ji bzhin du// de las sems can don rab mdzad// chos kyi dbyings su bstod pa slob dpon chen po klu sgrub kyis mdzad pa rdzogs so// // rgya gar gyi mkhan po kr-iSh+Na paN+Di ta dang / lo tsA ba tshul khrims rgyal bas bsgyur ba'o// 