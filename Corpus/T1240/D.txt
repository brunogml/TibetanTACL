@##// rgya gar skad du/ a tsin+ta b+ha ba ti pa ri b+hA ba na nA ma// bod skad du/ bsam gyis mi khyab pa bsgom pa zhes bya ba/ byang chub sems dpa' rnams la phyag 'tshal lo// bla ma rnams la phyag 'tshal lo// dgongs pa mdor bsdus rnal 'byor gyi// tshad med bzhi yi nyams len ni// bsam gyis mi khyab bshad par bya// rgyu 'bras stong pa'i rang bzhin la// dngos med gzugs dang gnyis med smra// dmigs med 'bras bu 'bad med 'gyur// dper na 'brug med char bzhin no// de phyir rang bzhin bdag med kyi// brtul zhugs skal ldan rnal 'byor pas// snang zhing srid pa sna tshogs 'di// dngos po stong pa bdag med de// ngo bo nyid kyis rnam par dag // de lta bu yi snying rje la// sangs rgyas sems can gnyis su med// mi bsgom mi rtog rang bzhin gsal// mtha' dbus bral ba dbu ma'i don// de lta'i sems kyi rang bzhin bsgom// ma rtogs pa yi sems can la// nad 'don snying rje bsgom par bya// bdag gi mdun du gang zhig kyang // mnyam par bzhag ste mnyam par bsgom// de la rnam pa thams cad kyi// gnyis med don ni 'grub 'gyur ro// dgon pa'i snyan rgyud gdams ngag ni// sangs rgyas thams cad 'dus pa'i sku// kun gyi sems nyid hUM yig yig dkar// bdag dang gzhan gyi snying gar bsgom// nyi ma'i gdan steng thig ler bsgom// de nyid kyi ni 'phro 'du las// nyon mongs thams cad spyang bar bsam// de ni gnyis med don yin te// lha yi de nyid rang bzhin med// de ltar snying rje bsgom byas nas// bsam mi khyab pa'i bsam pa ni// phan phyir bde ltar bsam par bya// rnal 'byor bdag nyid snying ga ru// pad+ma 'dab brgyad sran ma'i tshad// de nas 'od gsal dkar dmar te// bar du me lha'i aM yig ni// dngos po'i rnal 'byor gang yang med// de las ci yang bsam mi khyab// gang zhig sgom pa'i rnal 'byor de// gnyis med ye shes 'grub 'gyur ro// gsal rig med pa chos sku de// de ltar phra ba'i rnal 'byor pas// mngon shes shar te gnyis med rtogs// dga' ba'i rang bzhin 'byung 'gyur la// btang snyoms 'bras bu thob pa'o// kha cig lha mo bzhi bsgoms nas// kha cig dag gi don la brten// gnyis med bsgom pa mi shes so// zhal nas zhal du brgyud pa yi// zhal gdams gzhan la phan phyir ni// rA hu las ni bshad par byas// tshad med bzhi bsam gyis mi khyab pa bsgom pa zhes bya ba slob dpon rA hu las mdzad pa rdzogs so// 