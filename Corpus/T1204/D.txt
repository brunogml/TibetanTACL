@##// rgya gar skad du/ su kha duHkha a d+h+ya pa riR+Ya g+ha dr-iSh+Ti nA ma/ bod skad du/ bde sdug gnyis bral gyi lta ba zhes bya ba/ yum shes rab kyi pha rol tu phyin ma la phyag 'tshal lo// sgom las 'das pa sgrub rgyu med// mgon po rnams kyi bdag nyid can// grub thob rnams kyi bla ma la// phyag 'tshal gnyis bral lta ba bshad// rang bzhin bsgom rgyu med pa'i phyir// rnal 'byor sgom las 'das pa yin// dngos dang dngos min gnyis dang bral// de phyir kun rdzob grub pa med// dngos po sgom med dngos med min// rang bzhin dbyer med rgyu las 'das// nam yang rang bzhin ye shes te// zung 'jug dga' ba gnyis su med// dran pa dang bral dran med de// rnal 'byor pa yi 'khrul pa yin// shes rab thabs kyi zung 'jug la// rnal 'byor gzhan gyi dgongs pa ni// dang po thabs ni bsgom pa'i phyir// mi rtog shes rab skad cig la// ma grub thabs kyang grub mi 'gyur// mthong min de ni bsgom pa min// gang zhig thabs ni sgom byed na// bla ma'i gdams ngag ldan pa yis// yang dag phyag rgya thabs nyid kyis// phra zhing rang bzhin ba rgyu ba// ye shes kun gyi bdud rtsi 'bab// mtshon pa'i 'od gsal skad cig la// blo ldan brtan pa'i sems kyis bsgom// brtags pas ma grub rtog bral yin// dper na 'gron po yul 'gro bzhin// chos sku'i mtshan mar sems gtad pas// rim gyis sleb pas de nyid min// sngar bzhin mtshan ma med gyur pas// rnam rtog dang bral bde chen 'grub// sna tshogs pa yi rigs pa rnams// rang rig gzhan gyis rig mi 'gyur// de rtogs nyin mtshan bde chen mnyam// gnyis dang gnyis med spangs gyur pa'i// gang la mi gnas rnal 'byor de// shes rab pha rol phyin pa rtogs// de rtogs bdag med lta ba yin// rnal 'byor bde sdug gnyis dang bral// gnyis bral rnal 'byor shAn+ti pa// rtogs pas phyag rgya chen po thob// bde sdug gnyis bral gyi lta ba zhes bya ba slob dpon shAn+ti pas mdzad pa rdzogs so// 