@##// bcom ldan 'das rdo rje rnam par 'joms pa la phyag 'tshal lo// rig sngags kyi las chud mi za bar byed pa'i sgrub pa po dam tshig dang ldan pas bum pa gcig pa'i dkyil 'khor bzhengs la/ de la ci 'dod pa'i dbang bskur blangs la bdag nyid kyis sangs rgyas thams cad la thugs gnyis su med pa'i ye shes rnams bdag la bltas te/ sku dang gsung dang thugs kyi dbyibs rnams bdag la bstims la/ de nas rang 'dod pa'i lhar dmigs la bsnyen pa 'bum phrag gcig bsgrub pa la 'bum phrag gnyis byas la mchod pa bdag nyid kyis bdag la mchod pa dang / de bzhin du bstod pa dang / gsol ba gdab pa dang / bskul ba dang / rjes su yi rang ba dang / bdag dang sems can gyi don rjes su gzung ba rnams bya ste/ bum pa'i nang nas kyang mchod pa'i lha mo grangs med pa rnams spros la bdag la mchod pa dang / sangs rgyas dang byang chub sems dpa' dpag tu med pa mdun gyi nam mkha' la spyan drangs la bdag la rjes su yi rangs shing bstod pa dang / 'jig rten las 'das pa'i gzugs 'dzin pa'i mkha' 'gro ma grangs med pa rnams kyis kyang bdag gi zhabs spyi gtsug tu len cing // rab tu bstod pa dang 'jig rten la gnas shing 'jig rten skyong ba'i lha dang klu dang gnod sbyin dang / tshangs pa la sogs pa rnams kyis kyang bdag la mthu dang gzi brjid dang / dpal 'jug pa dang / nyan thos dang rang sangs rgyas rnams kyis kyang sprul pa'i gzugs grangs med pa sprul te/ rdzu 'phrul byin cing ngo mtshar gyi tshogs bshad pa mang por brjod par dmigs la/ khams gsum na ji ltar dmigs pa'i mthu rtsal dang / longs spyod pa dang / dpal dang / dge ba dang / stobs dang / gzi brjid dang / dbang phyug la sogs pa dang bdag ldan par dmigs pa dang / 'das pa'i ye shes dang thams cad mkhyen pa dang de bzhin nyid dang zag pa med pa'i chos nyid thams cad bdag nyid yin par dmigs so// de ltar dmigs pa la rgyud rdzogs par klag pa tshar re zhing rang gi 'dod pa'i gtso bo'i dngos grub lan re blangs te/ khams gsum gyi bcud bsdus 'das pa'i dpal bsdu'o// de lta bu lan brgya rtsa brgyad byas pas rig sngags sam/ gsang sngags kyi 'dod pa'i don gcig 'grub pas lhag ma ma lus par 'grub cing de nyid la zag pa med par longs spyod par nges so// gzungs sngags kyi las grub pa rnams chud mi za bar byed pa rin po che'i gter sgrub ces bya ba/ slob dpon ye shes rdo rjes mdzad pa rdzogs so// 