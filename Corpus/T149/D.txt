@##// rgya gar skad du/ shrI tsakra saM ba ra sA d+ha naM/ bod skad du/ dpal 'khor lo sdom pa'i sgrub pa'i thabs/ dpal rdo rje mkha' 'gro ma la phyag 'tshal lo// 'gro kun don la rab gzhol ba'i// rang rgyud sngags dang rnal 'byor shes// phyi rol rnam rtog spangs nas ni// dam tshig mnyam nyid rnal 'byor che/ nang par sad pa dang mal nas langs te/ rnal 'byor dang rjes su mthun pa'i gnas su/ stan bde ba la 'dug nas/ bdud rtsi'i ril bu khar bcug la shrI he ru ka zhes bya ba'i don dran par byas te/ snying gar zla ba la dpal mchog dang po'i yi ge ye shes lnga'i rang bzhin can 'od zer dang bcas pa'o// des sgo gsum gyi dri ma'ang sbyang ngo // 'od zer 'phro bas dngos grub pa// bskul nas phyag btsal rang lus gzhug // rkang pa sum mdor lte snying ga / rlung dang me chu sa yin no// sgal tshigs ri rgyal de bzhin te// lus ni mnyam pa sgo bzhi rlung // rgyan rnams rab mdzes he ru ka'i// lus ni dkyil 'khor du 'dod de// in+d+ra nI la mtshungs pa'i mdog // zhal bzhi re re spyan gsum pa// rtsa ba'i lus mdog ljang dang dmar// gser gyi 'od ltar gtsigs pa po// ral pa'i thor tshugs zla bas brgyan// thod phreng sna tshogs rdo rje bcas// rdo rje dril bus yang dag 'khyud// gnyis kyis glang po'i pags pa bsnams// g.yas kyi lag na Da ma ru// dgra sta gri gug rtse gsum pa// g.yon na kha T+wAM ga thod pa// zhags pa tshangs pa'i mgo bo bsnams// g.yas brkyang pa yi gar gyis ni// 'jigs byed dus mtshan mnyam par mnan// stag lpags bsnams dkris mgo phreng can// nyams dgu rgyan drug gis btab pa'o// baM las 'khyud pa'i bcom ldan yum// zhal gcig spyan gsum dmar 'bar ba// skra grol dum bu'i rgyan gyis brgyan// byin pa gnyis kyis legs par 'khyud// g.yon pas 'khyud cing thod pa dag // gdug pa bdud kyi khrag gis gang // g.yas pa rtag tu sdigs mdzub dang // ma rungs pa yi gri gug bsnams// bde chen thugs rje'i rang bzhin can// kha sbyor phyi nyid legs shes pas// thugs su a wa d+hU tI hUM// ma bcos nang gi bdag nyid do// mkha' 'gro lA ma dum skyes ma// gzugs can ma ste bzhi rnams kyang // zhal mdog dang mtshungs kha T+wAM snod// gri dang phyag rgya lnga yis brgyan// mchod pa bzhi yi rang bzhin rtsa// phyogs bral bde chen 'khor lo ste// maM laM paM taM hUM brgyad kyang // dam tshig cig car bshad pa yin// pU dza o/ a/ go/ rA de mA/ kA/ o/ tri/ ko/ ka / la/ kA/ he pre/ gri sau/ su/ na si/ ma ku 'di dag gnas su rnal 'byor ma// rtsa yin dpa' bo nyi shu bzhi// lus kyi khams su brtag par bya// de dag kyang gang zhe na/ go rims ji lta bar/ spyi bor khaN+Da ka pA li dang rab tu gtum mo// spyi gtsug tu ma hA kaM ka la dang gtum pa'i mig can ma'o// rna ba g.yas par kang ka la dang / 'od ldan ma'o// ltag par mche ba rnam par gtsigs pa dang / sna chen ma ste gnas so// rna ba g.yon par su ra bai ri dang / bstan pa'i blo can ma'o// smin ma'i mtshams su a mi tA b+hA dang mi thung ma'o// mig tu rdo rje'i 'od dang lang+ka'i dbang phyug ma'o// phrag par rdo rje'i sku dang / shing grib ni nye ba'i gnas te/ thugs kyi 'khor lo nam mkha' la spyod pa mdog sngon po'o// mchan khung du myu gu can dang sa srungs ma'o// nu mar rdo rje ral pa can dang / 'jigs byed chen mo ste zhing ngo // lte bar dpa' bo chen po dang rlung gi shugs can ma'o// sna rtser badzra hUM ka ra dang / chang 'thung ma ste nye ba'i zhing ngo // khar rab tu bzang po dang sh+yA ma de bi'o// mgrin par rdo rje bzang po dang / shin tu bzang mo ste tshan+do ha'o// snying gar 'jigs byed chen po dang rta rna ma'o// mdoms par mig mi bzang dang / bya gdong ma ste nye ba'i tshan+do ha ste gsung gi 'khor lo sa la spyod pa mdog dmar po'o// mtshan ma la stobs po che dang / tsakra be ge'o// bshang lam du rin chen rdo rje dang khaN+Da ro hi ste 'dus pa can na// brlar rta mgrin dang / shauN+Di ni'o// byin par nam mkha'i snying po dang tsakra war mi Ni ste nye ba'i 'dus pa can no// sor mo rnams la shrI he ru ka dang shin tu dpa' mo'o// bol gong du pad+ma gar gyi dbang phyug dang stobs chen ma ste dur khrod do// mthe bong la rnam par snang byed dang tsakra warti ni'o// pus mo gnyis la rdo rje sems dpa' dang / brtson 'grus chen mo ni nye ba'i dur khrod do// sku yi 'khor lo sa 'og na spyod pa ste mdog dkar po'o// khaN+Da ka pA la la sogs pa'i dpa' bo rnams bcom ldan 'das kyi rnam pa ji lta ba bzhin te/ 'on kyang zhal gcig phyag gnyis pa'o// rdo rje rnal 'byor ma rnams ni rdo rje phag mo'i rnam pa ji lta ba bzhin te/ sa bcu yongs su dag pa rnams so// khwa ta dang 'ug pa dang / khyi dang phag gi gdong pa can rnams dang / gshin rje brtan ma dang / pho nya mo dang / mche ba can dang 'joms ma ste/ 'di dag kyang phyogs dang mtshams su mkha' 'gro ma la sogs pa ji lta ba bzhin te/ mtshams kyi lha mo rnams ni 'on kyang gzugs gnyis ma'o// byang chub phyogs kyi rang bzhin can// me long gzugs brnyan bzhin gsal blta// de nas go cha gnyis shes nas// ye shes 'khor lo rnam par bsgom// snying ga mgo bo spyi gtsug dang // phrag pa mig dang yan lag la// rdor sems snang mdzad gar dbang phyug // khrag 'thung nyi ma rta mchog bsam// lte ba snying ga kha spyi bo// spyi gtsug yan lag thams cad la// phag mo gshin rje rmongs byed ma// sbyin byed skrag byed gtum ma'o// oM ha na ma hiHswA hA hu bau Sha Ta he hUM hUM ho phaT ho phaT haM/ oM baM haM yoM hiM moM hreM hriM hUM hUM phaT phaT/ sngags dang phyag rgya sbyor ba yis// spyan drangs mchod nas rang lus gzhug // de bzhin rgyun ni dbang bskur nas// cod pan dang ni lhag pa'i lha// dzaHhUM baM hoHoM sarba ta thA ga ta a b+hi She ka sa ma ya shri ye hUM/ oM shrI badzra he he ru ru kaM huM hUM phaT phaT DA ki ni dzA la saM ba ra swA hA/ oM hriH ha ha huM hUM phaT/ snying po dang nye ba'i snying po'o// oM badzra bai ro tsa nA ye huM hUM phaT/ oM sar+b+ba bud+d+hA DA ki nI ye badzra war+N+Na nI ye huM hUM phaT/ bcom ldan 'das ma'i snying po dang / nye ba'i snying po'o// rab tu 'bad nas mchod nas ni// dung chen phreng ba blang bya ste// ji srid skyo bar ma gyur pa// de srid du ni rab tu bzlas// bsam gtan mi nus rnal 'byor bas// go cha che la sogs bsrungs te// rang gi lhag pa'i lha sbyor bas// sems can kun las rab brtag bya// rkang pa brgyad pa'i sngags bzlas shing // tshangs par spyod pa rtag tu bsam// zas kyi rdo rje sems sogs dang // snying ga'i dkyil 'khor sbyin sreg bya// zhi ba'i btung ba bzhin myangs pas// rtag pa'i dngos grub thob par 'gyur// dam tshig legs sogs legs gnas pas// mtshan phyed gyur nas gtor ma sbyin// oM a ral+li hoHdzaHhUM baM hoHbadzra DA ki nI sa ma ya s+t+waM dr-i sh+ya hoHoM AHhUM kha kha khA hi khA hi sarba yak+Sha rak+Sha sa b+hU ta pre ta pi shA tsa un ma da a pa smA ra/ badzra DA ka DA ki n+yA da ya/ i maM ba liM gr-ih+NaM tu sa ma ya rak+Shan+tu ma ma sar+b+ba sid+d+him+me pra ya ts+tsha n+tu/ ya the baM ya thaSh+TaM b+huny+dza thA/ dzi g+ha thA pi pa thA mA ti kra ma thA ma ma sarba karta ya sata su khaM bi br-id d+ha ye sa ha yi ka b+ha ban+tu huM hUM phaT swA hA/ rtag tu snying la gnas pa yi// thig le gcig la 'gyur med de// de sgom byed pa'i skye bo la// nges par ye shes skye bar 'gyur// kha T+wAM ga ni lha yi sku// shes rab DA ma ru yi sgra// nyin mo bcom ldan rdo rje can// rnal 'byor ma ni mtshan mo bshad// gnyis med ye shes sems ldan la// mi bya ba ni ci yang med// 'jigs pa thams cad rnam spangs te// dpa' bo seng ge bzhin du spyod// mya ngan 'das byung dpa' bo rnams// sdug pa yid kyi sprul pa ste// dag pa chos kyi sprul pa ni// phag mo'i gzugs su bstan pa yin// sems la rnam gnas rnal 'byor pa// mya ngan 'das pa mi ston to// gal te 'pho 'gyur rnal 'byor pa// mkha' spyod pa yi gnas su khrid// de lta'i dpa' bo chen po dang // rnal 'byor ma ni sa steng dkon// cho ga sna tshogs nyams dga' ba// bsam pa sna tshogs gzung ba'i phyir// rdo rje 'chang gis gsungs pa'i phyir// de nyid med na 'ching 'gyur la// gang zhig de nyid yod gyur na// de dag thams cad grol ba'i rgyu// dpal 'khor lo sdom pa'i sgrub pa'i thabs kyi man ngag // phyag rgya chen po grub pa/ dpal dril bu zhabs kyis mdzad pa rdzogs so// // paN+Di ta pradz+nya b+ha dra dang / lo tsA ba mal gyo blo gros grags kyis bsgyur ba'o// 