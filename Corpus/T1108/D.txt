@##// rgya gar skad du/ shrI tat+t+wa sid+d+hi/ bod skad du/ dpal de kho na nyid grub pa/ dpal rdo rje sems dpa' la phyag 'tshal lo// sangs rgyas byang chub rdo rje ni// tshe 'dis 'grub kyi gzhan du min// lus dang ngag yid legs gnas pa// med par 'grub par mi 'gyur ro// 'dod pa'i longs spyod rgyun mi 'chad// med na de yang 'grub mi 'gyur// de yang ji ltar 'dod pa bsten// gnyis med ye shes dag pa las// de ltar min na log par ltung // de nas sdug bsngal brgyud mar 'byung // de phyir sngags kyis byin brlabs pa'i// mkhas pa dag pas sngon 'gro spyad// ji ltar chu yi thigs pa ni// rgya mtshor babs na lan tshwar 'gyur// lan tshwa 'o ma'i mtshor zhugs nas// de nyid slar yang bdud rtsir 'gyur// ji ltar dug sbrul de nyid shes// nus pa 'phrog par byed nus med// de nyid rgyud gzhan dag la ni// lnga po'i gnas skabs las mi 'da'// gzhan yang 'dod pas zil non na// 'dod pa nyid ni sman yin no// ji ltar dug gis gdungs pa la// dug nyid sman du che ba yin// ji ltar me yis tshig la me// tsher mas zug la tsher ma nyid// de bzhin nyon mongs kyis nyen na// nyon mongs nyid ni bdud rtsir che// dper na dug gi de nyid shes// dug zos kyang ni gnod mi 'gyur// de bzhin yul gyi de nyid shes// 'dod pa spyad pas gnod pa med// ji ltar 'dam gyi pad+ma ni// 'dam la gnas kyang des mi gos// de nyid rig pas rtag tu ni// 'dod pa rol pas spyad par bya// de phyir kun nas dogs med par// khyad par du ni longs spyod 'gyur// 'dod pa lnga la brten byas na// dngos grub myur du nges thob 'gyur// dka' thub brtul zhugs smyung ba yis// khams rnams skams par 'gyur ba yin// skams pas sdug bsngal 'gyur ba ste// sdug bsngal gyis ni sems g.yengs 'gyur// g.yengs pas byang chub gzhan du 'gyur// de phyir dngos grub mchog gnyer na// dka' thub brtul zhugs spyad mi bya// ji ltar bde bas de bzhin gnos// bde ba spangs na dngos grub med// de bas yid 'ong gnas su ni// nyams dga'i bu mo bcu gnyis ma// yid 'ongs mig gi dkyus ring ma// gzugs dang lang tshos rnam par mdzes// brtan zhing mi g.yo dam tshig can// 'dam las skyes pa'i dri 'bab ma// chags pa chen po'i ros rol pa// mchog tu mkhas shing sgeg pa dang // nyams dang ldan pa'i rnal 'byor pas// rang nyid 'khor lo'i dbus su gnas// dam tshig can ni rgyud dag pa'i// nang du nyin mtshan 'du bar bya// spu ldang 'dar zhing cher 'dar la// 'dzum dang dgod dang rab tu dgod// myos pa dang ni bcas pa yi// 'bebs pa rnam pa bdun du bshad// rengs dang myos dang 'gyur ba ste// rol dang yur dad shin tu 'phel// rkang pa 'dor dang lag pa bsgyur// phyag rgya mtshan ma lta stangs dang // sngags dang rgod dang drag po sogs// ki li ki li phreng sgrogs byed// rol pa dpa' bo rnam par nyed// sa bskyod ca co'i bye brag ldan// brgyal ba rab zhi du bas rtogs// byams shing dga' ba rgya mtsho ni// bde ba'i rtags las skyes pa'i 'od// ngo bo nyid kyis gsal ba'i yid// gnyis med rnam par gsal ba yi// rdzu 'phrul mngon shes dag dang ldan// de ltar bden don rab zhi ba'i// bye brag bcu gnyis dag gis mdzes// e yi cha byad bzang po gang // dbus su waM gyis rnam par brgyan// bde ba kun gyi gnas yin te// sangs rgyas rin chen za ma tog // der ni dga' ba skye 'gyur te// skad cig dbye bas phye ba ni// dga' ba'i grangs kyi rim pa yis// de dag so sor gsal bar byas// stong nyid gsum gyis nyams sbyar bas// thams cad stong nyid rab tu gsal// de nyid gsal bas dag pa ni// mchog gi go 'phang de gsal 'gyur// de phyir mi g.yo phra ba'i yid// ldan pa'i rnal 'byor bas mtshon bya// ji srid gsal bar ma gyur pa// de srid sgom pa la 'jug bya// rab tu gsal ba thob nas ni// rang dga'i gzugs su skye bar 'gyur// der ni skad cig ma bzhi dang // de bzhin du ni dga' ba bzhi// de la sna tshogs skad cig dang // rnam par smin pa rnam par nyid// mtshan nyid med par brjod pa yi// bye brag mkhas pas shes par bya// sna tshogs du ma'i rnam pa can// 'khyud dang 'o byed la sogs pa'o// rnam smin de las gyur pa ste// bdag gi bde ba la dpyod mdzes// rnam nyid dpyod pa'i bdag nyid de// bdag gi bde ba la dpyod mdzes// de dag las gzhan mtshan nyid bral// dga' ba dang po mchog dga' dang // dga' bral la sogs lhan cig skyes// dga' ba'i bde ba cung zad bde// mchog tu dga' ba de bas lhag // dga' bral chags pa bral ba ste// lhan cig skyes pa de dag spangs// brgyal dang phyi mo phyed tsam dang // phyi mo zhes bya skad cig gsum// dam pa'i bde ba rnam par rol// dbye bas lhan cig skyes pa shes// brgyal ba kun nas ye shes med// cung zad shes pa phyi mo'i phyed// rnam pa kun gyi mchog ldan pa'i// ye shes phyi mo nyid du 'gyur// de phyir de nyid ye shes ni// gnyis med ye shes rab tu gsal// de la chags dang chags bral med// gnyi ga ma yin stong nyid min// kun min thams cad min pa min// yang na thams cad rnam par thim// ji ltar char gyi rgyu sna tshogs// ro gzugs du ma gzhan yin kyang // snod gcig tu ni zhugs pa na// zhu nas ro gcig nyid du 'gyur// de bzhin ye shes bde chen po// rnam par ngo bo nyid kyis gsal// gnyis med rnam pa'i rnal 'byor gyis// chos kun rnam par bcom pas na// ye shes rgyun 'bab gtong ba'i blo// mkhas pas de lta bu nyid mtshon// mi g.yo sgrib bral phra ba yi// thig le'i gzugs can rtog pa med// thog mtha' med pa'i de nyid ni// ma byung ma byas mchog yin no// skye bo chos rnams thams cad kyi// gzhi ni de nyid nyid yin no// sangs rgyas byang chub sems dpa' dang // rnal 'byor pa yi de nyid la// mthong ba de nyid ma mthong pa// de la phyi rol ci zhig bsam// de phyir 'khrul ba'i mchod pa sogs// phyi rol pa yis ci byar yod// thams cad spangs nas de nyid bsgom// thams cad 'di las 'grub par 'gyur// A li kA li mnyam sbyor las// gang tshe nor bur chud pa na// man ngag gis ni rlung bzung ste// de tshe ye shes mthong bas 'grub// bskal pa mtha' yas bar du ni// der ni 'dod pa yang dag gnas// 'od gsal ba yi gnas thob nas// sems can kun gyis phyag byas pa'i// tha mal snang ba'i rnal 'byor gyis// bzhi pa'i de nyid la brten bya// sngon du goms byed rnal 'byor pas// des ni myur du 'grub par 'gyur// rgyu la 'bras bu'i rgyas gdab cing // 'bras bu la yang rgyus rgyas gdab// rgyu 'bras gcig tu rgyas btab pas// phyag rgya chen po skye bar 'gyur// mtshan mo snang ba'i cha ste gsal ba'i nyi ma'i 'od zer 'gyed pa snang ba mched pa yin// mtshams ni snang ba thob pa rang gi rang bzhin rnams kyis lan cig min par 'gro// mtshan nyid nyin par min pa mtshams min gang zhig rang bzhin rnams dang rnam bral ba// de ni byang chub yin par bla ma mchog bshad rnal 'byor pa nyid yul// ji ltar phyi rol de bzhin nang // ji ltar nang bzhin phyi rol te// gnyis su med pa'i rnal 'byor 'dis// sgrub pa ru ni rigs pa yin// slob dpon chen po ke ra li pas mdzad pa de kho na nyid grub pa rdzogs so// 