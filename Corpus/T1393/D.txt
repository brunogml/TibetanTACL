@##// 'jam dpal gzhon nur gyur pa la phyag 'tshal lo// mtshan yang dag par brjod pa'i sgo nas dbang po rab kyis de kho na nyid bsgom pa ni/ lhar bskyed pa stong pa nyid bcug nas sems rang bzhin gyis rnam par dag pa 'od gsal ba rgyu gang gis kyang ma bskyed pas/ rkyen gang gis kyang mi 'jig // zhe 'dod thams cad dang bral ba'i stong pa'i rgyas thebs pa'i shes pa de kho na la gnas pa ni chos kyi sku'o// shes pa'i ngo bo ma grub cing rig pa rang gsal gyi nyams myong dang ma bral ba ni longs spyod rdzogs pa'i sku'o// shes pa gsal ba de nyid snang la rang bzhin med pas sprul pa'i sku'o// rgyu'i gnas skabs su sku gsum dbyer med bsgoms pas 'bras bu sku gsum thob ste/ spangs pa dang ye shes phun sum tshogs pa chos kyi sku/ sa bcu'i byang chub sems dpa' la mtshan dang dpe byad du ldan pa longs spyod rdzogs pa'i sku/ rigs drug gi sems can gyi snang ba sprul pa'i sku yin te/ 'bras bu sku gsum thob pa'o// dbang po rab kyis de kho na nyid bsgom pa slob dpon 'jam dpal bshes gnyen gyis mdzad pa rdzogs so// 