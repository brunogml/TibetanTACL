@##// rgya gar skad du/ man+t+rA laM kA ra sA d+ha naM/ bod skad du/ sngags kyi rgyan gyi sgrub thabs/ bcom ldan 'das thugs kyi rang bzhin phyag na rdo rje gtum po la phyag 'tshal lo// sngags rnams bdag po dpal ldan rdo rje can/ sku gsum rang bzhin yon tan kun gyi mdzod// nyon mongs gdung ba rtsad nas zhi mdzad cing // dus gsum sangs rgyas rang bzhin gos sngon can// gsang ba'i bdag la dang bas phyag 'tshal lo// myur du grub par 'ong par yi// de nyid sngags ni bshad par bya// gang zhi rnal 'byor pa yis ni// sngags la gtso cher byed pa yis// rigs bzang don dang ldan pa yis// yid dang mthun pa'i gnas dag tu// sngags kyi mi mthun kun spangs nas// snyan pa'i gnas su legs 'dug ste// sems sbyang lhag pa'i lhar gyur te// bsrung dang tshogs bsag stong par bsgom// de nas rang gi sems nyid ni// yi ge hUM gi rnam pa las// b+hUM 'phros gzhal yas khad par gyur// de steng hUM las cho ga gsum// de las dpa' ldan gtum pa'i gzugs// g.yas na rdo rje rtse lnga pa// g.yon pas bya khyud nges par bsnams// sku mdog sngon po dpa' ba'i chas// g.yon brkyang g.yas bskum gdug pas brgyan// ye shes bstim dang byin brlabs nas/ dbang bskur 'bras bu lnga dang ldan// de rjes sngags kyi bzlas pa bya// bdag dang gzhan gyi rnam pa yis// rags pa dang ni phra ba yi// shin tu phra ba'i rnam pa ste// sems dpa' sum brtsegs gzhal yas khang // gsal bar byed pa de nyid de// rnal 'byor tshul gyis yongs su bsgrub// 'dod chags dang ni zhe sdang dang // gti mug nga rgyal phrag dog dang // nyon mongs nye ba'i nyon mongs dang // sngags kyi dus su spang par bya// gzugs dang sgra dang dri dang ro// de bzhin rig bya la sogs dang // g.yeng bar gyur pa ma lus pa// sngags kyi dus su spang bar bya// sgra che ba dang sgra chung dang // skyen pa dang ni bul ba dang // mi gsal yang lag nyams pa dang // gsang sngags par du sgra zhugs dang // dmigs pa ma rdzogs 'jog pa dang // sngags kyi dus su spang bar bya// rjes kyi rnal 'byor ma lus par// dus dang grangs dang mtshan ma dang // ro dang dbang bskur la sogs pa// sems dpa' sum brtsegs gsal ba yis// rang nyid thig le'i ngo bo yi// 'od zer la ni yig 'bru zhon// 'od dkar zhi ba'i tshul du bzlas// yang na 'od 'phros sku gsum gyi// rang bzhin tshur 'dus gdug rtsub sbyong // yad na dmigs pa med pa las// 'phro dang 'du bas byed pa yin// 'od dkar dmar 'phro 'du yes// rnam smin la sogs bsreg cing sbyong // 'khor dang nye 'khor sum 'khor sogs// mtshan ma 'dod pa rnams pa lnga// gong du bsnyen pa'i don du gsangs// sum 'bum bdun dang bcu gnyis so// 'di yang grangs kyi tshad du gsungs// de yi grogs 'gyur bzlas pa ni// sdig pa dbyung dang sreg pa dang // bkru ba'i don la dmigs pa ste// rang dang phra ba'i dbang dag tu// drug dang dgu ru shes par bya// sdig pa dbyung pa la sogs kyang // mi drug gzugs dang de bzhin du// yig gzugs dang ni 'od kyi gzugs// de dag dbyung gtor bsreg cing bkru// dmigs pa gsar rnying bye brag gis// mgal me phreng ba nyi ma'o// sngags kyi dngos grub 'dod dus su// cho ga dang gtor ma sAts+tsha dang // klog 'don dge ba skyong la sogs// 'di yang grogs su 'gro ba yin// rjes kyi rnal 'byor tshul dang ldan// bsnyen sgrub chen po la sogs pas// yongs su bsgrub pas dngos grub 'byung // sku gsum ngo bo'i tshul la ni// 'od sgra sku dang 'gul dang ldeg // khol dang gang dmigs de dbang 'gyur// 'di yang sgrub nga'i rtags su gsungs// gos sngos lus la gnas pa dang // dung 'bud pa dang chos rnams ston// stong gsum ma lus mthong ba dang // dbang bskur khrag sogs lus las 'thon// me tog sngon po nyi zla shar// rmi lam dag tu byung ba na// 'di yang grub pa'i rtags su gsungs// de dag bzlas pa'i sngags gsungs pa// oM na mo nI lA m+ba ra d+ha ra badzra pA Ni hUM phaT/ oM rA dza ma hA ga ru Da hUM hUM hUM/ bzlas lugs man dag shes par bya'o// mig gi mngon shes bsgrub pa ni// sku gsud thugs kyi rnam pa la// ye shes 'phro 'dus byin rlabs sdud// bsnyen pa skyol bas de bzhin bya// rna ba dang ni dbang po gzhan// gong ma de bzhin sbyor shes bya'o// gang zhig phrin las rnam bzhi las// dang po zhi ba gsungs pa ni// kha dog dkar po 'phro 'dul yis// rang gi sdig dang bag chags dang // gzhan gyi gdug rtsub zhi bar byed// tshe ring rigs rgyud longs spyod rnams// rgyas par 'dod pa 'do zer ser// bde gshegs 'od bskul rang lus kyi// rang bzhin tshe rnams rgyas par byed// dkar dmar khu pa'i 'phro 'du yis// 'jig rten rigs rgyud rgyas par byed// nor dang rdzas ni rgyas 'dod pas// rin chen bcud kyi tshul du bsgrub// kha dog dmar po sbyar ba yis// dmigs pa ma lus dbang du sdud// tshar gcad dus kyi sbyor ba ni// 'khor lo 'od zer skur gyur te// dgug cing tho ba la sogs pas// drag po'i mtshon chag thog phab pas// spyi bo gtsug gnas rnams su ni// phung po gzhig pa'i sbyor ba bya// sa bon 'joms dang 'byed byed pas// 'grub par 'gyur bar gsungs pa yin// de la sogs pa'i sbyor ba rnams// mkhas pa yis ni shes par bya// de rnams sngags kyi mtha' la ni// nad dang sdug bsngal thams cad las// thar bar gyur cig hUM phaT swAhA// zhes pa sgrub pa'i snying por gsungs// 'di ni kun gyi man ngag go// mkhas pa tshig la mi ltos par// gzu lums la gzhal gang zag gis// bskal par bsgrubs kyang 'bras bu med// de bas mkhas pa rab tu gces// 'di brtsams pa yi dge ba yis// rigs dang phra ba'i rtog pa dang // nad kyi zug rngu zhi ba dang // sngags kyis nyon mongs kun spangs nas// gos sngon dngos grub thob par shog // sngags kyi rgyan nA gArju nas mdzad pa rdzogs so// 