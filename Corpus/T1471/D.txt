@##// rgya gar skad du/ sha tAk+Sha ra bi d+hiH/ bod skad du/ yi ge brgya pa'i cho ga / dpal rdo rje sems dpa' la phyag 'tshal lo// rdo rje sems dpa'i dkyil 'khor dang // de bzhin rnam par snang mdzad dang // khams gsum rnam rgyal nyid dang ni// de bzhin spyan ras gzigs dbang phyug // mkha' snying rdo rje khu tshur dang // 'jam dbyangs chos kyi 'khor lo can// mkha' mdzod de bzhin gnod sbyin dang // bsdus pa dag tu yongs su bsgrags// zhi ba mdung gis mtshan dkyil 'khor// ma mo ming po'i dkyil 'khor dang // sring mo rnams kyis bshad pa ste// dkyil 'khor bcu dang lnga rnams ni// pha rol phyin drug las bshad de// pha rol phyin pa'i sgo nas gsungs// dkyil 'khor rdo rje can de nyid// de bzhin bde bar gshegs pa'i dang // rdo rje me ltar 'bar nyid dang // 'jig rten dbang dang mkha' snying po// bsdus dang ming po'i gang yin dang // sring mo lha dang klu dag go// lha mo'i dkyil 'khor gzhan dag kyang // de bzhin mchog gyur bshad pa yin// rdo rje can dang rgyal nyid dang // rdo rje me 'bar pad+ma gnyis// rin chen ming po sring mo dang // klu dang sdug bsngal grags bsdus pa// 'di rnams nyid kyis ras ris rnams// gong nas gong du bshad pa yin// rdo rje can dang bde gshegs nyid// phyag na rdo rje 'jig rten dbang // mkha' snying bsdus par bshad pa ste// nyi shu rtsa brgyad dag tu bshad// dpal mchog dang po'i gsum pa las// de ni dkyil 'khor bshad bya ste// rdo rje can bde gshegs pad+ma// mkha' snying ming po'i dkyil 'khor dang // sring mo klu dang sdug bsngal grags// gsum pa bcu par bshad pa yin// ras ris lnga pa snang bar grags// lha mo lnga yi dkyil 'khor rnams// bsdus pa nyi shu rtsa gcig tu// dpal mchog dang por bshad pa yin// rdo rje rnam snang nyi ma dang // 'jig rten dbang dang mkha' snying dang // ming po rnams dang sring mo klu// sdug bsngal gdon dang bsdus pa'o// ras ris dkyil 'khor lnga rnams dang // bzhi pa dag tu yongs su bsgrags// dkyil 'khor rnams ni 'byung ba yi// mdor bsdus nas ni bshad bya ba// grangs ni bdun cu rtsa dgu ste// 'di la rnam rtog bya mi dgos// dkyil 'khor rnams kyi grangs byas nas// da ni da lta nyid du yang // phyag rgya'i dum bu bsdus pa dang // mdor bsdus nas ni bshad par bya// dang po phyag rgya chen po nyid// de bzhin gnyis pa dam tshig ste// gsum pa chos kyi rgyar grags pa// bzhi pa las kyi rgya nyid do// rgya yi dum bu bsdus pa can// skye med nyid du shes bya ste// gang gi mchog tu gtsor grur gang // phyi nang thams cad yang dag 'dus// 'di yi legs sbyor gtso bo yang // da ni ma lus bshad par bya// gang zhig gang dang yang dag sbyor// phyag rgya rim bzhin sbyar bar bya// phyag rgya che dang las su grags// yang dag sbyor bar bshad pa yin// dam tshig rgya dang chos kyang ni// 'degs pa sbyor ba yin par 'dod// 'di dag nyid kyi bsdus pa dag // ci 'dra ci phyir bshad bya ste// phyag rgya che dang yang dag sbyor// las kyi phyag rgyar bshad pa yin// gang phyir bsnams pa med na ni// nga rgyal 'byung bar mi 'gyur la// phyag rgya chen po bsten mi 'gyur// chos med par ni bsgrub bya yis// dam tshig phyag rgya bsten med pas// gang zhig bsgrub par bya sngags la// sa ma ya s+t+waM zhes brjod bya// lus ni gnas pa med pa dang // dngos po med cing mtshan med la// skye ba med pa'i sbyor ba yis// phyag rgya 'di ni 'byung bar 'gyur// dang po zla ba byung ba la// de 'og yi ge'i gzugs can te// yi ge las ni mtshan ma byung // mtshan las rdo rje 'dzin rang nyid// me long mnyam nyid ye shes dang // so sor rtog dang bya ba'i bzhi// rnam par dag pa'ang nam mkha' ste// dngos med gnas pa lnga pa yin// phyag rgya chen por sar gyur cing // chu nyid dam tshig yin par bshad// chos kyi phyag rgya me nyid de// rlung ni las la rnam par gnas// 'byung dang 'byung 'gyur yang dag sbyor// de bzhin khams dang skye mched dang // rgyu dang mi rgyu sna tshogs dang // de bzhin sa dang pha rol phyin// 'di dag thams cad stong pa ste// phyag rgya'i sbyor ba rnam pa bzhir// mdor bsdus na ni 'byung 'gyur bas// de bas de dag nyid du dgrol// las ni chos la dgrol bar bya// chos kyang de bzhin dam tshig la// dam tshig kyang ni rgya chen la// rgya chen zla ba stong pa la'o// ye shes sems dpa' snying rdo rje// lce la yang ni rtse gsum pa// bzhi pa'ang sna tshogs rdo rje ste// phyag rgya'i dam tshig yin par bshad// gang gis bzhi po 'di dag gi// sbyor ba yang dag mi shes par// spro ba dang ni sdud pa nyid// de las dngos grub rgyab kyis phyogs// dam tshig ye shes sngags rnams kyi// chos kyi dbyings ni mtshan ma nyid// gal te dngos grub mchog 'dod na// bzlas brjod kyang ni 'di ltar bya// nyon mongs thams cad zlog byed pa'i// yi ge brgya ba dang por brjod// thog ma dbus dang tha mar yang // byin rlob byed pas bzlas par bya// bdag la byin rlob byed nyid dang // tshe yang ring bar 'phel byed cing // rgya rnams brtan por byed pa dang // sku gsung thugs rnams sgrub pa po// oM badzra satwa zhes brjod pa// gsang sngags rgyal po mchog gis bstod// theg chen mngon du phyogs rnams la'ang // khyab bdag ye shes lnga rang bzhin// gzugs dang sngags dang phyag rgya dang // mchod rten dkyil 'khor brtag pa yang // yi ge brgya sngags gcig 'dra ba// de 'dra'i bsod nams yod ma yin// yi ge brgya pa brjod pa las// bsod nams gang zhig legs gsungs pa// rdul phran gyi ni grangs snyed kyi// sangs rgyas kun gyis brgyan pa yin// gang zhig sa ma ya dang ni// ma nu pA la ya zhes brjod// rjes su bdag bsrungs shes pa ni// thams cad kyi ni thun mong gis// lha rnams nye bar ston pa yin// badzra satwa twe no dang // pa tiSh+Tha zhes bya ba dang // dr-i D+ho me b+ha ba dang ni// su toSh+yo me b+ha ba nyid// a nu rag+to me b+ha ba// su poSh+yo me b+ha ba dang // khams gsum sarba sid+d+him+me// pra yats+tsha sarba karma su// tsa zhes legs par brjod pa dang // me tsit+taM shre yaHku ru// hUM dang ho'i thog mtha' can// yi ge ha ha bzhi po brjod// b+ha ga bAn ni bdag gam kun// sarba ta thA ga tra nyid// badzra mA me muny+tsa dang // badzrI b+ha ba bzhi pa yin// ma hA sa ma ya satwa// AHnyid kun gyi thugs la gnas// de bas kun du khyab pa nyid// gsang sngags rgyal 'di bla med pa'i// sangs rgyas kun gyi snying po ni// yi ge brgya zhes bshad pa yin// ji srid dpal mchog dang po dang // dpal ldan de nyid bsdus pa'i rgyud// rnal 'byor rgyud dang bya ba nyid// mdo dang rtog pa gnyi ga las// dngos grub bsgrub par brtson pa las// gsang sngags rgyal po gsungs pa rnams// der ni bzlas pa'i bsod nams gang // de 'dir yi ge brgya pa yin// 'dir bshad pa/ badzra satwa rdo rje can// sa ma ya rdor rgyal po nyid// ma nu pA la chags pa ste// tiSh+Tha badzra dag legs pa// dr-i D+ho me b+ha ba rin chen// su toSh+yo me b+ha ba gzi// a nu rag+to rgyal mtshan no// su toSh+yo me b+ha ba bzhad// sarba sid+d+him+me pra yats+tsha rdo rje chos// sarba karma su tsa me rdo rje rnon po// tsit+taM shre yaHku ru rgyu// hAM dang ha bzhi rdo rje smra// ho b+ha ga bAn ni rdo rje las// badzrI b+ha ba rdo rje srung ba// sa ma ya gnod sbyin/ AHni khu tshur shes par bya// 'dir bshad pa/ oM ni rig pa b+ha ga ste// hUM ni rdo rje gyur pa yin// ha bzhi dag ni ye shes te// nam mkha' rnam dag lnga pa'o// shug rag twa tse pi sha na// tsi taM nyid ni lnga pa'o// shes rab thabs dang ldan par ni// 'di dag nyid kyis shes par bya// byang chub sems ni gnas med pa// de ni bskul ba nyid du bya// yi ge brgya pa brjod nas su// sangs rgyas sprin ni spro bar bya// shes rab thabs dang ror ldan pa// ru d+hi rar bcas blangs nas ni// yi ge brgya pa'i 'khor lo ni// bcu drug rtsibs can rim gsum bri// lte bar rdo rje rgya gram bri// phyogs bzhi dag tu ha bzhi bri// bsgrub bya dngos su chud byas la// de nyid gsum ni bri bar bya// rtsibs la yi ge brgya pa yis// bcu drug rkang par byas pa bri// dang po bskor ba'i nang du ni// yi ge ma mo lnga bcus bskor// gnyis pa la ni 'dod rgyal bri// gsum par gtso bo gnod mdzes kyi// gro ga'i gzhi'am ras la bri// gi wang dag gam snag tsha yis// bcu bzhi dag la bris nas ni// gser gyis legs par g.yogs par bya// gal te bdag nyid dpal 'dod na// mchod cing rtag tu bcang bar bya// gang zhig yi ge brgya pa 'chang // dus min 'chi ba nyid dang ni// nad dang mya ngan 'byung mi 'gyur// gang zhig yi ge brgya pa 'chang // dbul dang sdug bsngal sogs mi 'byung // rgyal po'i sgo ni cher mchod cing // dgra rnams kyang ni zad par 'gyur// 'dod pa thams cad rab tu 'grub// yi ge brgya pa gang zhig 'chang // bu 'dod pas ni bu rnyed cing // nor 'dod pas ni nor thob 'gyur// yul med pa ni yul thob cing // bu mos khyo ni dam pa rnyed// ji ltar sangs rgyas la rab dang // de bzhin gzhan gyis mi thub la// gal te tshe ni ring 'dod na// yi ge brgya pa bcang bar bya// som nyi yid gnyis rnam spangs nas// gang zhig yi ge brgya 'chang ba// tshe 'dir bde bar 'gyur ba dang // shi 'phos bde ba can du 'gro// gang zhig don ni rgyas pa dang // dad dang ldan zhing dbang po thul// bla ma la gus dul ba dang // phrag dog chags pa spangs la sbyin// gal te tshe 'di ring 'dod na// chad lta khros bcas sgyu can dang // bra ya can dang gdug can la// sngags pas sbyin par mi bya'o// mi gtsang thams cad za ba'am// dgra yi nang du phyin na yang // gtsang mar gyur pas rab mchod la// yi ge brgya pa bcang bar bya// gnod mdzes mgon po'i spyan sngar ni// bum chu la brgyar bzlas nas su// dad dang ldan la byin na ni// tshe dang nad med 'phel bar 'gyur// sdug bsngal 'phrog cing dpal bskyed la// sdig pa thams cad bzlog pa ste// ngan 'gro thams cad gzhig pa'i phyir// yi ge brgya pa bcang bar bya// gang zhig yi ge brgya pa 'chang // dag byed bkra shis dpal dang ldan// bgegs rnams thams cad 'jig par byed// lha rnams kun gyi byin gyis rlob// zas dang de bzhin chang rnams la// yi ge brgya pa bzlas na ni// bdud rtsir byed pa'i mchog yin te// dug rnams ma lus sel bar byed// gang zhig yi ge brgya pa 'dzin// mkha' 'gro 'byung po ro langs dang // grib gnon dang ni brjed byed kyis// 'tshe bar byed par mi nus so// rdo rje sems dpa' nyid kyis ni// yi ge brgya pa'i sngags gsungs te// bdud rtsir byed pa nyid dang ni// rga dang na dang 'jig byed pa'i// yi ge brgya pa brjod nas ni// mnyam par bzhag pas sngags zlos pa// ltung ba che dang ldan rnams kyang // sangs rgyas nges par mthong bar 'gyur// g.yul du rgyal mtshan la btags te// yi ge brgya pa mchod byas nas// rgyal po'i mdun du bzung na ni// dgra las rgyal zhing pha rol thub// g.yul sogs 'jigs pa mi bzad la// mtshon gyi char 'bab 'khrug pa ru// pha rol gnod pa byas na ni// rgyal 'gyur 'di la the tshom med// yi ge brgya pa bzlas pa yis// mtshon cha gzhon pa lam 'jug dang // rtsed mo glu gar dga' ston cher// 'byor pa bde bar 'byung bar 'gyur// gsang sngags yi ge brgya bzlas na// blun po blo ni 'phel 'gyur la// skal ngan rnams kyang skal ldan 'gyur// byur dang sdug bsngal rnam par 'jig // gal te dngos grub sgrub 'dod na// dam tshig spyod pa la gnas shing // gsang sngags yi ge brgya bzlas pa// sngags pa yis ni rtag tu bya// dkyil 'khor sbyin sreg dus dag dang // sgrub pa ras ris bri ba dang // rkang bsku mig sman sa 'og la// gus pas yi ge brgya pa bzlas// gsang sngags yi ge brgya bzlas pas// tshul 'chal brtul zhugs can 'gyur zhing // bcings pa 'ching ba las grol 'gyur// bud med nyid kyang skyes par 'gyur// yi ge brgya ba zhes bya ba// rang bzhin gyis ni grub pa ste// lan cig brjod pa tsam gyis kyang // shes rab pha rol phyin 'bras mnyam// sems rtogs par ni gang gsungs dang // byang chub sems ni bskyed pa dang // gang yang rdo rje'i bdag nyid gnas// ji bzhin rdo rje 'dzin pa bdag // de bzhin gshegs pa'i nga rgyal dang // me long la blta sngon 'gro dang // dbab dang brtan par bya ba dag // thams cad yi ge brgya pas bya// yi ge brgya pa zlos byed cing // sems dang mkha' la bzhag na ni// dag pa'i shel dang 'dra ba yi// bdud rtsi'i rgyun ni 'bab par 'gyur// rdo rje sems dpa' rang nyid ni// mngon sum yi ge brgya nyid de// sangs rgyas mdzad pa mdzad pa'i phyir// sngags kyi gzugs kyis gzugs pa yin// tshe dang mdog dang gzi bskyed cing // lus ni zhi dang rgyas par 'gyur// ji srid nyi zla skar ma gnas// de srid lus ni brtan par byed// gang zhig yi ge brgya pa bsgrub// srog chags gsad par mi bya zhing // dkon mchog gsum ni yong mi spang // lha gzhan dag la phyag mi bya// yi ge brgya pa'i gsang sngags ni// rnal 'byor pa yi khyad par mthu// byang chub sems kyi rang bzhin dang // 'dra ba ma byung 'byung mi 'gyur// nad ni chen por 'byung ba dang // mu ge dgra dang 'thab pa dang // tshe dang gnod byed grib mas phog // yi ge brgya pa bzlas par bya// bdud kyi las nyid byung ba na// yi ge brgya pa bris nas ni// rgyal mtshan la ni btags nas su// phyogs kun du ni bskor bar bya// rdo rje sems dpa'i rang bzhin skur// bdag nyid yongs su bsams nas ni// rnga chen dag ni brdungs nas su// gu gul gyis ni bdug par bya// gang du spyod pa'i gnas las ni// dgra bo nges par 'byung ba dang // der ni bdud rnams 'jig 'gyur ba'i// dngos grub yi ge brgya pas bya// lcags las khru gang tsam gyis ni// zhi ba'i spos khang byas nas su// yu ba rin chen rdo rjes brgyan// kha ni sna tshogs rdo rjes mtshan// snod nyid kyi ni nang dag tu// shin tu mdzes pa'i pad+ma bya// de yi dbus su bri ba ni// rdo rje rtse gsum pa nyid de// drag cing 'bar ba'i phreng bas 'khrigs// bsreg pa'i bskal pa lta bur mchog // ha ha zhes bya'i sgra yis 'khrugs// ba yi mar dang yang dag ldan// sa ni legs par brdungs nas su// shin tu mdzes pa'i pad+mo ni// bris nas sngags pas 'dab brgyad dang // dbus su sna tshogs rdo rje bri// spos dang me tog rnams dang ni// zho dang bu ram kha ras mchod// ba yi rnam lngas bsang bya zhing // sha ni rnam par spang bar bya// 'bru rnams kun dang ldan pa dang // til dang ma sha yang dag ldan// 'byung po thams cad tshim byed pa// phyogs rnams kun du gtor bar bya// gang zhig khyim der gnas pa yi// 'byung po ring du song nas ni// dpag tshad brgyar ni phyin nas su// ha ha zer zhing sems med gnas// ji srid nyi zla gnas kyi bar// khyim dang grong rdal ljongs rnams su// nor dang 'bru rnams 'byor pa dang // bya ba thams cad 'phel bar 'gyur// rdo rje sems dpa'i bsnyems pa yis// phyogs rnams kun du song nas ni// skad gdangs che ba dag gis ni// yi ge brgya pa'i sngags zlos shing // g.yas kyis rdo rje bsor byas la// g.yon gyis de bzhin dril bu gzung // a mr-i ta hUM zhes brjod cing // rtag par phyogs su tsham ngam bya// de 'og rdo rje bsdams pa yis// yu ba nas ni bzung nas su// rdo rje sems dpa' bsgyings pa yis// gsang sngags yi ge brgya pa bzlas// rig 'dzin 'dis ni zhi ba la// 'byung po bzlog pa'i phyag bya zhing // gdon rnams ma lus rnam 'jig phyir// zhi ba'i mchog tu bshad pa yin// gtso bor gyur pa brgya nyid ni// lus nyid la ni rten byed pas// des na 'di yi ming gi gtso// rgyud 'dir yi ge brgya par bshad// mtshams med lnga dang ldan pa yang // yi ge brgya pa zhes bya ba'i// mtshan mchog gang gis thos gyur pa// ngan 'gro kun las grol bar 'gyur// gang la dmigs te gsang sngags ni// yi ge brgya zhes bya ba bri// rdo rje sems dpa' rang nyid ni// 'chi bdag sgor bzhud bsnams nas byon// glegs bam la ni bris nas su// de bzhin brgya rtsa brgyad pa ni// dbus su ga bur bcug nas bcang // khyim du dus gsum dag tu mchod// de ni dbul por mi 'gyur la// nad kyang 'byung bar mi 'gyur zhing // yams dang gnod byed nyid dang ni// 'chi bdag la ni rgyab kyis phyogs// gang zhig gsang sngags rgyal po 'di// lus dang ngag sems dang ba yis// mos pas mnyam gzhag bzlas na ni// sangs rgyas mchog nyid thob par 'gyur// de ni dus byed gyur pa na// dur khrod kyi ni sems can rnams// gang zhig dri ni snom byed pa// bde ba can du 'gro bar 'gyur// skye ba de dang de dag tu// 'khor los sgyur ba'i rigs can 'gyur// mthar ni thar par gzhol 'gyur zhing // sangs rgyas nyid ni thob par 'gyur// las rnams thams cad byed 'di nyid// bya ba thams cad sgrub par byed// zhi dang rgyas par byed pa dang // tshe ring mngon par 'phel bar byed// gro ga'i gzhi la bris nas ni// gang zhig 'phral la 'chang byed pa// tshe zad gyur pa'ang bde bar ni// lo ni sum brgya 'tsho bar 'gyur// 'dir bshad pa/ oM badzra satwa rdo rje sems dpa'i sgo nas so// sa ma ya rdo rje rgyal po'i sgo nas so// ma nu pA la ya rdo rje chags pa'i sgo nas so// badzra satwa twe no pa tiSh+Tha rdo rje legs pa'i sgo nas so// dr-i D+ho me b+ha ba rdo rje rin chen gyi sgo nas so// su toSh+yo me b+ha ba rdo rje gzi brjid kyi sgo nas so// a nu rak+to me b+ha ba rdo rje rgyal mtshan gyi sgo nas so// su poSh+yo me b+ha ba rdo rje bzhad pa'i sgo nas so// sarba sid+d+him+me pra yats+tsha rdo rje chos kyi sgo nas so// sarba karma su tsa me rdo rje rnon po'i sgo nas so// tsit+taM shre yaHku ru rdo rje rgyu'i sgo nas so// hUM ha ha ha ha rdo rje smra ba'i sgo nas so// ho b+ha ga bAn sarba ta thA ga ta badzra rdo rje las kyi sgo nas so// mA me muny+tsa badzrI b+ha ba rdo rje srung ba'i sgo nas so// ma hA sa ma ya satwa rdo rje gnod sbyin gyi sgo nas so// AHrdo rje khu tshur gyi sgo nas so// yi ge brgya pa bshad pa las// bsod nams legs par gang bsags pa// des ni 'jig rten ma lus pa// rdo rje 'dzin pa nyid gyur cig // yi ge brgya pa'i bshad pa la// slob dpon pad+ma'i rdo rje lcags kyus stong phrag brgya pa las ji snyed pa rnams brjed du dogs nas bris pa yin no// sangs rgyas thams cad kyi snying po'i sngags/ yi ge brgya pa'i cho ga rdzogs so// 