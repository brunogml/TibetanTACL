@##// dpal phyag na rdo rje la phyag 'tshal lo// cho 'phrul sna tshogs bsgrub ste bsgrub bya sna tshogs skrag par 'dod pa'i sgrub pa po dam tshig dang ldan pas gnas khang yid dang mthun par 'phags pa rdo rje rnam par 'joms pa'i rnal 'byor du bya ste/ bsnyen pa dang / mchod pa dang / bstod pa dang tshogs ji ltar rigs par bsags la/ rdza'i ga'u legs par so btang ma thag gzhan du longs ma spyad pa'i nang du rta khra bo'i rnga mas rgyu byas la bag zan gyis dril te sbrul rab tu 'jigs pa'i gzugs tshon sna tshogs pas ji ltar 'dod pa bzhin du bsgyur la 'o ma dang khrag bsres pa la sngags 'di zhag bdun du sgrub pa byas na/ de 'gul nus pa'i dus na dgra'i khyim du btang na rab tu skrag cing brgyal bar 'ong ste/ sngags ni/ oM badzra pA Ni phu nA ga he tu pra shag swA hA zhes pas sgrub pa po de ltar sdig pa dang sbal pa dang / klu sna tshogs kyi gzugs gang 'dod pa gong ltar byas pas nges par 'grub bo// gcan gzan sder mo can gyi tshogs bsgrub na de nyid kyi sha khrag dang spu dang dbang po lnga las gzugs bag zan dang bsres la ji ltar 'dod pa'i tshon gyis bsgyur la gzugs de nyid kha rab tu gdangs pa mche ba gtsigs pa bya'o// de gang 'dod pa'i gzugs de shing zom du bcug la kha shing leb kyis bcad la/ sngon dmar gyis bcings la zhag bdun sngags 'di bzlas te khrag sna tshogs la bzlas la de dag la gtig go// oM na mash+tsaN+Da badzra pA Na ye sho d+ha pra wa pi ti g+ha Ta ya shwa ra Na hUM phaT swA hA zhes bzlas te 'gul nus pa'i dus na gris sngon dmar gtubs te/ gza' chen po rgyu ba'i dus su bsgrub bya'i khyim du btang na/ nges par skrag cing ma rungs par nges so// gshog pa can gyi tshogs sgrub pa ste/ bsgrub bya skrag par 'dod na gang 'dod pa'i sha khrag dang spu dang gshog pa g.yas pa'i spu rtse rnams phye mar byas la bag zan dang bsres la gang 'dod pa'i gzugs byas la de nyid spus lus mgo mjug brgyan pa bse'i ga 'u'i nang du bcug la phag nag po'i ko bas gtums la gza' gang du 'jug pa'i ngos su kha bstan te/ sngags 'di gzhan gyi tshig gis bar ma chod par bzlas so// ma hA yak+Sha badzra ka ka ya pa d+yi hUM hUM zhes lan bdun bsgrubs na bsgrub bya de skrag ste ma rungs bye par nges so// byol song phal pa yang tshan can sgrub ste/ bsgrub bya'i sems lus ngag skrag par 'dod na gang bsgrub pa'i mig g.yas pa dang rmig pa'i rtse mo dang spu dang ras dmar po'i khu ba dang / 'bru sna bcu gsum gyi phye ma dang bsres la gang 'dod pa'i gzugs byas la spyi bor seng ldeng gi phur bu sor bzhi pa btab la sa'i dong gru gsum pa'i nang du bcug la/ bsri shing gis bcad la ske nas rgyu zhags kyis btab ste/ bdag nyid kyis bzung la sngags 'di la zhag dgu bzlas so// oM badzra bi dA ra ti ra ti swA lo ske maM ske maM swA hA zhes bzlas nas rgyu ma 'gul pa'i tshe gza' srang nas thon pa dang bstun nas/ bsgrub bya'i khyim du bskyal na snga ma ltar 'grub par nges so// 'gal ba skrag par byed pa'i las sna tshogs pa'i cho ga 'gal ba me'i 'khor lo zhes bya ba/ dpal mar me mdzad bzang pos mdzad pa rdzogs so// 