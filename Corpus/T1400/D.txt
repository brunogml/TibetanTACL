@##// rgya gar skad du/ Ar+ya many+dzu shrI nA ma saM gI ti tsakra ma ra mA ra ya man+t+ra/ bod skad du/ 'phags pa 'jam dpal gyi mtshan yang dag par brjod pa'i ngan sngags byad kyi 'khor los gsad pa/ 'jam dpal gshin rje'i gshed la phyag 'tshal lo// rdo rje 'jigs byed 'jigs par byed// khro bo'i rgyal po gdong drug po// bco brgyad spyan dmar gnyis kyis mdzes// gshin rje gshed la phyag 'tshal te// 'jam dpal mgon gyis mi 'dul tshe// ngan sngags byad kyi 'khor lo brtsam// de la dur khrod chen po rab 'jigs par// ma rungs 'dul ba'i blon mchog gis// dpal ldan 'byor pa drug rdzas bsog // srid pa'i ri bo pham byas te// sems can ngan song rnam par sbyangs// don yod 'gro ba'i don byas te// gtso bo dkon mchog lhur blang zhing // bla ma phyag byar 'os pa la// tshogs gnyis tshogs ni 'bad de bsags// srid pa'i 'dod chags rnam spangs te// stong pa nyid dga' stong ba'i blos// yang dag bdag med de bzhin nyid// yang dag mtha' ste yi ge bral// shes rab chen po'i skad cig gis// chos kun ngo bo nyid med bya// 'on kyang snang ba ma bkag pas// chos kun nam mkha'i mtshan nyid la// ye shes skar ma lam me pa// rang sems nyams su myong ba de// dgag tu btub pa ma yin pas// rang rig sems kyi cho 'phrul du// yi ge'i phreng bas nye bar mdzes// 'od kyi phung po'i 'phro 'du yis// 'byung ba chen po rgyu gcig po// rim pa bzhi yis dkyil 'khor brtsegs// 'byung ba 'dus pa'i 'bras bu la// mthun 'jug spyod yul bya ba'i phyir// ri rab gzhal yas khang yang brtsegs// 'khor lo rtsibs drug 'bar ba ste// dbus su glang chen bsnol ba'i khri// nyi zla pad+ma mdangs bskyed de// rang rig sems kyi cho 'phrul 'dus// sgyu 'phrul dra bas mngon byang chub// ye shes lnga rdzogs bcom ldan 'das// sangs rgyas kun gyi sku yi mchog // dang po'i sangs rgyas zhal mnga' ba// rgyan rnams kun gyis spras pa ni// dung dang kun de'i 'od 'phro ba// nyi ma'i snying po'am gser gyi mdog // phyag bzhi ba la zhi ba'i sku// shes rab ral gri mda' gzhu bsams// de yi thugs kar 'khor lo dang // 'jam dpal ye shes sems dpa' bsgom// zla ba a yi 'phro 'du yis// 'og min gnas mchog dam pa nas// rnam snang chen po la sogs pa'i// dkyil 'khor chen po drug byon te// thugs ka'i zla steng bzhugs pa la// bkur sti rim gros mnyes par bya// shes rab 'khor lo la blo gtad// ye shes phreng sngags bzlas pa brtsam// ye shes lnga yi sgo nas bstod// gal te zhi bas ma 'dul zhing // de rnams gzhi dang bcas pa kun// chos kyi dbyings su thim 'gyur te// dang po'i sangs rgyas rgyu med pa'i// ye shes mig gcig dri ma med// chos kyi dbyings las drag por bzhengs// yi ge drug po ye shes sgras// 'jam dbyangs chen po sgra che ba// rdo rje hUM ste hUM zhes sgrog // nam mkha'i mtha' yas sgra sgrogs pas// hUM las drag por skyes pa ni// gshin rje gshed po bgegs kyi rgyal// khro bo'i rgyal po gdong drug 'jigs// spyan dmar bco brgyad phyag bcu gnyis// rdo rje 'khor lo rdo rje dang // pad+ma rin chen rgya gram bsnams// g.yas pa'i phyag na legs par bsnams// mtshon du rdo rje'i mda' thogs pa// g.yon pa'i phyag rgya dang po ni// rdo rje ral gri ma lus gcod// g.yon pa'i phyag rgya pha rol bsdigs// lhag pa'i phyag rgya gzhan rnams na// shes rab ral gri mda' gzhu thogs// ha la ha la dug ltar bzhad// keng rus mche ba gtsigs pa po// ral pa gyen brdzes thod phreng la// sangs rgyas lnga yi cod pan 'dzin// sprul dang thod rlon phreng bas klubs// dus mtha'i me ltar 'bar ba 'phro// 'jam dpal gshin rje gshed po ni// rngam pa chen por bdag nyid gyur// thugs kar nyi ma'i steng na hUM// de yi byin rlabs ya mtshan ni// oM a ra pa tsa na ya mAn+ta ka hUM/ oM pradz+nyA dz+nyA na mUrta ye ya mAn+ta ka hUM/ oM duHkha ts+tshe da ya mAn+ta ka hUM/ oM badzra tIk+Sh+Na ya mAn+ta ka hUM/ oM wA gI shwa ra ya mAn+ta ka hUM/ oM dz+nyA na kA ya ya mAn+ta ka hUM/ oM hUM hUM sarba ta thA ga ta hri da ya ha ra ha ra/ oM hUM hrIHb+ha ga bAn dz+nyA na mUrti/ bA gI shwa ri ma hA pA tsa sarba d+harmA ga ga na/ a ma la su ba ri shud+d+ha d+harmA tu dz+nyA na gar+b+h+ra hUM/ khro bo'i rgyal po hUM las byung // 'khor lo 'bar ba'i rtsibs drug las// rim pa 'di ltar khros pas gnas// mnar med gshin rje gshed po ni// zhal gcig phyag gnyis rdo rje 'dzin// gti mug gshin rje gshed po ni// zhal gcig phyag gnyis 'khor lo 'dzin// zhe sdang gshin rje gshed po ni// zhal gcig phyag gnyis rdo rje 'dzin// 'dod chags gshin rje gshed po ni// zhal gcig phyag gnyis pad+ma 'dzin// nga rgyal gshin rje gshed po ni// zhal gcig phyag gnyis rin chen 'dzin/ phrag dog gshin rje gshed po ni// zhal gcig phyag gnyis 'khor lo 'dzin// g.yon pas kun kyang 'khor lo bskor// sprul dang thod pa'i phreng bas brgyan// dus mtha'i me dpung nang na bzhugs// brkyang bskum zhabs kyis gshin rje brdzis// re re'i sku la khro bo'i tshogs// khro gnyer rim par ldan la sogs// grangs med mtha' yas pa yis bskor// lag na rdo rje mtha' yas pa// de ltar gsal ba'i ting 'dzin gyis// ye shes khro bo nye bar bsdu// hUM hUM hUM/ hUM hUM hUM/ hUM badzra kro d+ha sa pa ri wA re badzra sa man+ta e h+ye hi dr-i sh+ya dzaHhUM baM hoHzhes rigs bsdus kyi dkyil 'khor chen po rnams/ khro bor byon nas nye bar byon// rgyal ba mchod pas mnyes byas te// bdag dang gnyis su med par bzhugs// gsang sngags rgyal pos gzi mdangs bskyed// 'jam dpal mtshan ni khros pas brjod// gsang sngags rgyal po khros pas bzlas// sangs rgyas kun gyi khro bo'i sku// dbye ba dpag med skye ba yis// khams gsum khro bos bkang byas te// rdo rje khro bo'i dmag tshogs kyis// bdud kyi dpung rnams pham byas te// gsad cing mnan pa kho nar zad// sprul pa nye bar bsdu bya ste// rdo rje 'jigs byed sogs kyis bstod// de ltar brtan pa stobs su 'gyur// gal te ting 'dzin mi gsal na// dmigs pa rtse gcig cho ga bya// dus mtha'i dgra bo gsad pa ni// ma rungs 'dul ba'i sems kyis su// dur khrod thod pa mi srun gshags// nang du gshin rje'i rgyal po bri// kha gdangs par ni shin tu gsal// 'og ma gshin rje'i khang par bcad// ya gnag bcu bdun mun pa'i smag // sgo med sgo nga lta bu'i nang // yid kyis gzugs brnyan rdzu 'phrul ldan// dgra bo'i rnam shes rlung 'dra ba// srog dang 'grogs te chud gyur na// slar ni thon pa'i skal med do// gshin rjes zin pas mi 'chor ro// gang dmigs bsgrub bya'i snying gi dkyil// srog pa rtsa yi rang bzhin las// ngan sngags byad kyi 'khor lo bca'// rtsibs drug la sogs gsang sngags bcas// kun la 'chi rkyen spel te bri'o// oM a ra pa tsa sha trUM che ge mo mA ra ya/ oM pradz+nyA dz+nyA na mUr+t+ta ya/ sha trUM mA ra ya/ oM duHkhats+tshe da sha trUM mA ra ya/ oM badzra tI k+Sh+Na sha trUM mA ra ya/ oM bA gI shwa ra sha trU mA ra ya/ oM dz+nyA na kA ya sha trUM mA ra ya/ oM hUM hUM hUM sarba ta thA ga ta hri da ya ha ra ha ra/ oM hUM hrIHb+ha ga wAn dz+nya na mUrti bA gI shwa ra ma hA pA tsa sarba d+har+m+ma ga ga na a ma la su pa ri shud+d+ha/ d+har+m+ma d+hA tu dz+nyA na gar+b+ha hUM/ sha trU mA ra ya hUM phaT ces/ gsang sngags rgyal po 'di dran pas/ gang dmigs gdug pa nye bar 'jig// rang rgyud gnas nas gshin rje bkug // thod pa rang byung de la bstim// gdug pa'i gnas nas dgra bo dgug // mthun pa'i gzugs brnyan de la bstim// bdag nyid snying ga'i sngags 'od kyis// dgra bo'i snying ga'i 'khor lo bskor// lte ba 'khor zhing rtsibs kyis gcod// gang dmigs bsgrub bya'i tshe srog phral// lung stong me mar me ltar 'gyur// gzugs de 'khor los dum bur gtub// drag po'i gtor mar bcug byas te// thod nang gshin rje de la sbyin// chos skyong srung mar bsgo bya ste// rang gi gnas su ci bder btang // gtor ma dag kyang lho phyogs bskyal// de nas rang nyid brtan byas te// cho ga ma lus rdzogs par bya// spyi dang khyad par rim pa yis// bsdus rgyas bye brag shes par bya// tha ma'i rgyud drag ngang thung che// 'gro ba log lta 'khrul gyur nas// sangs rgyas sgrub la bar gcod cing // byang chub tshe srog 'phrog byed la// 'khor lo 'di yis gcod gyur cig // de yi nus pa bskyed nas ni// bdud dgra thams cad pham byas nas// phas kyi rgol ba nyer zhi ste// rdzogs pa'i byang chub thob par shog // 'phags pa 'jam dpal gyi mtshan yang dag par brjod pa'i ngan sngags kyi byad kyi 'khor lo'i sgrub thabs/ slob dpon chen po 'jam dpal bshes gnyen gyis mdzad pa rdzogs so// rgya gar gyi mkhan po su badzra dang / bod kyi lo tsA ba chos kyi shes rab kyis bsgyur cing zhus te gtan la phab pa// 