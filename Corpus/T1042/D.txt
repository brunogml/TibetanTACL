@##// rgya gar skad du/ badzra tsaN+Da maN+Dal bid+hi bA sa dza ka b+ha dra nA ma/ bod skad du/ rdo rje gtum po'i dkyil 'khor gyi cho ga bzang po mdor bsdus pa zhes bya ba/ gsang ba'i bdag po rdo rje gtum po la phyag 'tshal lo// gsang ba bstan pa'i rgyud dang ni// bla ma'i gdams pa'i lam zhugs nas// cho ga bzang po mdor bsdus 'di// rang dga' nyes pa dor te bri// slob dpon mtshan nyid kun ldan zhing // rgyud kyi dbang thob dam tshig brtan// gzhan phan bsgrub la dga' ba la// gzhan dag gus pas gsol 'debs sam// yang na rang bzhin bsgrub don du// nus pa dris la tshig gis sbyin// dur khrod la sogs dben pa'i gnas// bskyed pa'i rim pa gsal byas la// gtso bo 'bum la 'khor rnams khri// rab 'bring mtshan ma thob par bya// de nas bla gos legs bgos nas// snyim pa me tog gis bkang ste// gus pas gsol ba gdab par bya// de nas dkyil 'khor bya ba'i phyir// dur khrod dben pa rdo leb dang // sngon byas yid 'ong la sogs su// lto 'phye'i sbyor bas brko bar bya// brtag cing sbyang dang bsrung bar bya// nyes pa med pa'i sa gzhi der// rdo rje 'dzin par gsal ba dang // baM las skyes pa'i lha mo ser// mdzes pa rgyan ldan lus phyed snang // bum pa 'dzin la mchod bstod de// skyob pa sangs rgyas thams cad kyi// spyod pa'i tshul dang rnam thar ni// sa dang pha rol phyin pa la// lha mo khyod ni dbang du gyur// skyob pa shAkya seng ge yis// ji ltar bdud kyi sde bcom ltar// de bzhin bdag gis bdud sde las// rgyal bar byas te dkyil 'khor bri// lag pa sa la brdabs pa las// dga' ba'i mdangs ldan lha mo yang // khyod ni slob dpon mchog yin gyi// dkyil 'khor bri ba'i las kyis zhes// zer zhing sa la thim par 'gyur// ro bsal nyes pa spangs pa ste// 'thas par bcag cing rnam lnga dang // dbugs 'byung gis ni byung par bya// yang na me yi las kyis sbyang // stong pa'i sngags kyis byin brlabs te// rim pas lha yi khang par bsam// me tog steng du rdo rje bzhag // bla mas khrus byas rdo rje 'chang // bskyed pa'i yan lag kun rdzogs pas// shar bltas dkyil 'khor steng 'dug la// tshad med bzhi yis gzhan don bsgrub// rnam rgyal la sogs bskyed pa yi// slob ma gus pas spos thogs la// mchod la tshig 'di brjod par bya// hUM byams pa chen po rdo rje 'dzin// zhe sdang dag pas me long ye shes gsal// gtum po gdug pa 'dul mdzad pa// rdo rje bsnams la phyag 'tshal lo// de bzhin gshegs pa kun zhi ba// de bzhin gshegs pa ma lus gnas// chos kun bdag dang bral ba'i mchog // dkyil 'khor dam pa bzhengs su gsol// de bzhin lho phyogs la sogs nas// hUM snying rje chen po rdo rje 'dzin// nga rgyal dag pa mnyam nyid ye shes mchog // gtum po gdug pa 'dul mdzad pa// rdo rje bsnams la phyag 'tshal lo// mtshan rnams yongs su rdzogs pa yi// mtshan min thams cad spangs pa ste// kun du bzang po sku yi mchog // dkyil 'khor dam pa bzhengs su gsol// hUM dga' ba chen po rdo rje 'dzin// 'dod chags dag pa so sor rtog // gtum po gdug pa kun 'dul ba// rdo rje bsnams la phyag 'tshal lo// zhi ba mchog gi chos chen po// ye shes spyod pa rnam spyod pa// kun du bzang po gsung gi mchog // dkyil 'khor dam pa bzhengs su gsol// hUM btang snyoms chen po rdo rje 'dzin// gti mug rnam dag nan tan ye shes mchog // gtum po gdug pa kun 'dul ba// rdo rje bsnams la phyag 'tshal lo// sems can kun gyi srog chen po// rang bzhin rnam dag dri ma med// kun du bzang po thugs kyi mchog // dkyil 'khor dam pa bzhengs su gsol// de nas rdo rje slob dpon gyis// khro zhing brjid pa'i skur byas te// rkang pa hUM las rdo rje bsam// mig gnyis nyi zla 'bar ba ste// rdo rje dril bu'i phyag rgya yis// 'jigs spangs byang shar mtshams song la// rang gis bstod cing nga rgyal gyis// hUM dkyil 'khor sa gzhi la gnas pa'i// lha tshogs bgegs tshogs kun nyon cig // nga ni dpal ldan rdo rje 'dzin// nga yi bka' las ma 'da' bar// bgegs kyi tshogs rnams 'gro bar gyis// gal te khyed rnams mi 'gro na// ye shes rdo rje 'bar ba yis// mgo bo tshal pa brgyar 'gas shing // lus rnams stong du gyur nas ni// rnam par 'joms par gdon mi za// de bas khyed rnams gzhan du dengs/ oM badzra tsaN+Da ma hA ro Sha Na sarba big+h+nAn uts+tsha ta ya phaT/ ces pas bgegs rnams bskrad par bya// gar stabs kyis ni bskor ba dang / dang por phyin la 'di skad brjod// gang dag mi 'gro bgegs yod na// lus ngag yid kyi nus pa rnams// gzhom phyir khro bo'i phur bus gdab// kI la ya zhes btab nas kyang // A ko Ta yas brdung bar bya// me ri la sogs sngags kyis bsrung // gtso bo'i gdon ni gru bzhi ste// 'khor lo dri chus zlum por bya// kha dog mthun pa'i me tog dgram// sa yi cho ga rdzogs pa dang // lha ni lhag par gnas par bya// rang sar lha rnams rdzogs pa dang // mchod bstod me tog spos thogs la// hUM dus gsum bde gshegs thams cad kyi// thugs kyi sras po rdo rje 'chang // dpa' bo rdo rje bde mas 'khyud// 'khor gyi khro bo ma lus kun// kun nas bdag la dgongs nas kyang // khyed rnams la yang mchod pa dang // slob ma rnams la phan pa'i phyir// rdo rje can bdag che ge zhes// dkyil 'khor dam pa bzhengs su gsol// rjes su brtse bas nyer dgongs te// song ni dgyes pas byon par mdzod// gzhan yang gsang sngags lha rnams dang // 'jig rten skyong ba ma lus dang // rdzogs pa'i byang chub sems bskyed rnams// sangs rgyas bstan pa'i chos skyong rnams// gang dag rdo rje'i spyan ldan pa// rdo rje 'chang gi dkyil 'khor mchog // deng bdag 'dri bar gyur pa la// bdag dang skal ldan slob ma rnams// byin gyis brlab phyir bsrung bar mdzod// bum pa lhag par gnas 'dod pas// rin chen 'byung khungs las byung ba// dri ma med cing lto ba che// mgrin phra mchu 'phyang dri zhim chus// dkar zhal byas nas mtshan ma dgod// rnam rgyal phyag mtshan rdzogs par bri// bskrad cing chu dang byang sems dang // byA g+h+ra sing ha dbyig pa dang // ut+pal gzhan gyis mi thub pa// ha sa de ba gser dngul dang // mu tig mu men bye ru gzhug // nas til gro sran mung+ga dang // ga pur dzA ti gur gum mchog // tsan+dan gnyis dang a ga ru// mar dang bu ram sbrang rtsi dang // lan tshwa rnams kyis lto ba dgang // gos kyis mgrin pa bkab pa dang // tsu ta la sogs 'bras bu can// yang na me tog yod pas brgyan// me tog ldan pa'i ra stegs sam// ku sha'i gdan la rang sar bzhugs// bum pa b+h+rUM las gzhal yas khang // chu skyes nyi zla'i gdan bcas pa// rnam rgyal lha rnams tshogs par bskyed// gzhan du sa bon gang yin pas// cho ga ma lus rdzogs par bskyed// hUM khro bo gtum po gdug pa 'dul// rang bzhin ye shes lnga yi dngos// rnam dag dri med sku 'chang ba// 'gro don mdzad la phyag 'tshal lo// bde gshegs sku la gnyis med 'khyud// stong pa nyid kyi bde ster ma// dmar ljang gri gug thod pa 'dzin// dpa' mo bde ma phyag 'tshal lo// sku gsung thugs dang phrin las kyi// gtso bo khro chen 'jigs pa che// gdug pa tshar gcod 'jigs pa'i sku// phyogs kyi khro bo phyag 'tshal lo// mar me bdug spos dri chab ma// zhal zas kyis ni tshim byed pa// mchod pa'i lha mo dgos 'dod 'byung // mtshams su bzhugs la phyag 'tshal lo// lcags kyu zhags pa lcags sgrog ma// dgyes pa'i dril bu sgrog mdzad ma// khro mo dbang phyug chen mo rnams// sgom bzhi la phyag 'tshal lo// bstod cing srad bu dang ldan pas// phrin las sbyar zhing bzlas par bya// gtor mas mchod cing gsol ba btab// slob ma lhag par gnas pa yang // bsrung zhing mdzes pa'i me tog thogs// khrus byas gtsang ma'i gos ldan zhing // dga' ba'i sems kyis gsol ba gdab// dpal ldan rdo rje 'dzin pa che// byang chub chen po'i tshul bstan pa// mgon po chen po bdag 'tshal lo// dam tshig de nyid bdag la stsol// byang chub sems mchog bdag la stsol// sangs rgyas chos dang dge 'dun te// skyabs gsum dag kyang bdag la stsol// thar pa chen po'i grong mchog tu// mgon po bdag ni gzhug par mdzod// lan gsum bar du gsol ba gdab// 'od kyis phur byas sdig pa sbyang // rjes su gzung bas spro ba ni// bu tshur theg pa chen po yi// tshul chen snod ni khyod yin te// gsang sngags spyod tshul cho ga mchog// khyod la yang dag bshad par bya// rdo rje mi phyed mthu yis ni// mnyam pa med pa'i ye shes mchog // de bas kun mkhyen thob 'dod pas// bu yis blo gros 'di gyis shig // bla ma sangs rgyas kun mchod cing // rtsa ba yan lag nyes pa spongs// ma bsgral 'khor ba'i sems can la// snying rje chen po rab bskyed nas// bsgral zhing grol ba'i lam la bkod// bde bar dbugs ni dbyung bar gyis// slob ma'i tshogs kyis sdig bshags la// dge bsnyen la sogs rim pas sbyin// gang yin bslab pa bstan pa dang // slob ma lhar byas yang na ni// gnas gsum lhar bcas rtags btab la// bla ma dkon mchog gsum po dang // bcom ldan phyag na rdo rje ni// 'khor bcas ma lus thams cad kyang // bdag la dgongs nas gzigs su gsol// bdag gis thog ma med pa nas// sdig pa bgyis pa ma lus kun// bcom ldan phyag na rdo rje yi// spyan sngar da lta mthol zhing bshags// bla ma dkon mchog gsum po dang // sangs rgyas kun bdag rdo rje can// de rigs 'dzin pa'i rnal 'byor rnams// dge ba mdzad la rjes yi rang // bcom ldan phyag na rdo rje ni// dus gsum bde gshegs thams cad kyi// gsang sngags bdag pos dbang bskur la// gsang sngags 'khor lo bskor bar bskul// mthu ldan skyon med khyed rnams la// skye rgas na 'chi mi mnga' yang // 'gro ba'i don du sku sprul pa// mthun 'jug mya ngan mi 'da' gsol// don dam rang bzhin mtshan ma med// mtshan mar mi rtog chos sku la// bde gshegs mtshan dpe'i skur snang ba// rdo rje can la skyabs su mchi// dus gsum mgon po thugs rje can// byams pa'i thugs las ma g.yos kyang // dgongs pa'i dbang gis khro sprul la// gsang sngags lha tshogs kun skyabs mchi// de sgrub des mtshon gsung gi chos// nyi shu rtsa brgyad drag po'i tshogs// chos kyi rang bzhin dri ma med// chos kyi mchog la skyabs su mchi// sna tshogs skur sprul don mchog bsgrub// rin chen skyabs mchog dge 'dun dang // 'phags pa gos sngon byang chub sems// dge 'dun mchog la skyabs su mchi// bla ma dus gsum mgon po dang / bcom ldan phyag na rdo rje ni// 'khor dang bcas la lus 'bul bas// bzhes nas bdag la rjes brtse bas// rjes su mthun pa'i dngos grub stsol// dang po byang chub sems bskyed nas// tshogs gnyis las byung dge ba rnams// 'khor ba'i sems can ma lus don// byang chub chen por bsngo bar bya// byang chub tu yang sems bskyed la// sngags kyi dam tshig sbyin par bya// maN+Dal sngon du 'gro ba yis// bla ma rdo rje slob dpon dang // bcom ldan rdo rje gtum po dang // dkon mchog gsum dang bstan dga' kun// bdag la dgongs nas gzigs su gsol// bdag ming 'di zhes bgyi ba 'di// dus 'di nyid nas bzung nas su// byang chub snying por mchis kyi bar// sems can kun gyi don gyi phyir// bla na med pa'i byang chub sems// dam pa bdag gis bskyed par bgyi// ji ltar dus gsum mgon po rnams// byang chub tu ni nges gnas pa// tshul khrims rnam gsum sdom pa dang // dge ba'i chos ni sdud pa dang // sems can don byed tshul khrims rnams// so sor bdag gis gzung bar bya// bla na med pa'i dkon mchog gsum// sangs rgyas chos dang dge 'dun te// dam pa bdag gis bskyed par bgyi// 'di ni sangs rgyas rigs dag pa'i// dam tshig yin par rgyal bas bsgrags// rdo rje dril bu phyag rgya dang // skyon bral rdo rje chen po'i rigs// thugs rjes 'brel ba'i slob dpon ni// yang dag nyid du gzung bar bya// dri ma med pa'i dam tshig chos// rin chen rigs mchog chen po la// nyin re bzhin du dus drug tu// sbyin pa rnam bzhi sbyin par bya// byang chub chen po las byung ba// pad+ma'i rigs mchog dag pa la// phyi nang gsang ba theg pa gsum// yang dag nyid du gzung bar bya// las kyi rigs kyi dam tshig ni// thun mong thun mong ma yin pa'i// sdom pa ma lus thams cad kun// de bzhin nyid du so sor gzung // byang chub snying por mchis kyi bar// mchod pa'i las ni ci nus bgyi// ma bsgral ba ni bdag gis bsgral// ma grol ba ni bdag gis dgrol// dbugs ma phyin pa dbugs phyung bgyi// sems can dngos grub che la dgod// dkyil 'khor me tog sngon por bcas// rdo rje 'chang la dbul bar bya// bdud rtsi rnam lnga gtor ma'i tshogs// rnam pa kun du bsten par bya// thabs kyis bsgral ba'i dam tshig ni// snying rje las byung bsgral bar bya// lan gsum bar du dam bcas pa// rigs kyi lha las 'od 'phros pas// rang rang ye shes yig bzhis bstim// rdo rje khu tshur dri yi chus// mas rim bzhin du brtan par bya// de rjes mchod pa spro bar bya// a shwat+tha dang pa la sha / u du m+WA ra la sogs pa'i// sor bcu gnyis sam yang na brgyad// rtse mo me tog mdzes pas brgyan// dkyil 'khor 'dab brgyad rnam lngas byug // shar bltas dbus su sos bzung nas// pad+ma'i phyag rgyas dor byas te// khyod ni dkyil 'khor dam pa 'dir// zhugs pa'i dngos grub brtag pa'i phyir// rnam shes dag pa'i so shing 'di// sos bzung nas ni dbus su dor// bdag dang bla ma steng bltas nas// mchog gi dngos grub dam pa yin// phyogs su phyin las so so ste// mtshams su 'jig rten dngos grub 'byung // thur bltas sa 'og grub pa yin// sa la ma lhung mkha' spyod do// bdud rtsi byin brlabs thod par blugs// rdo rje 'di ni rdo rje'i chu// 'thungs shig dam tshig byin gyis brlabs// gal te dam tshig 'das pa na// dmyal bar nges par sreg par byed// oM hrIHbi shud+d+ha d+harmA sarba bA paM ni sh+tsa/ sho ya bi kAlpAn a pa na ya hUM hUM/ lan gsum skyor chus ngag dag byas// lha dang rjes mthun skud pa la// sngags btab g.yas dang phrin las g.yon// khro bo gtum po'i byin rlabs dang / gsang sngags nus pa bla na med// skal ldan bar chad med par bsrung // su yang gnod pa ma byed cig // ku sha gtsang ma byin brlabs te// bzhin bzangs tshur nyon dkyil 'khor du// 'jug pa'i rtags rnams brtag pa'i phyir// ku sha'i rtswa 'di sngas dang stan// thub pas ting 'dzin grub ltar shog // ma nor seng ge bzhin nyal nas// mtshan ma ji ltar byung ba ltar// bla ma'i mdun du brjod par bya// bzang na dngos grub spro ba bskyed// gal te ngan na bskrad dang bsrung // me yi las kyis bzlog par bya// gzhan yang dge ba'i las kun shis// bla mas rdo rje can khyod la// nang par langs te dkyil 'khor pa// nam mkhar bteg la thig gad pa ste// bu mo gtsang zhing sdom ldan gyis// bkal ba ras bal las byung ba// ye shes lnga ni gcig bsdus pa'am// yang na sku gsung thugs kyang rung // oM a n+yo n+ya a nu ga ta sarba d+harmA spa ra s+pha ra a nu ga ta sarba d+harmA t+yan+ta a nu pra biSh+Ti sarba d+harmAH/ zhes brjod pas ni bsgril par bya// pad+ma'i snod du bzhag nas kyang // mi 'chi lnga yis spangs byas la// blo ldan ye shes bstim byas la// nam mkhar ye shes dza dzas gdab// sgo yi bcu gnyis cha dang ldan// srid kyang khang pa nyis 'gyur la// tshangs pa'i las thig drang byas nas// oM badzra sa ma ya sU traM mA ti kra ma hUM// tshangs dang zur thig la sogs pa// bstan bcos mthong zhing blo ldan des// cha ni gang yin rnam par dbye// gal te nyes pa'i 'bras bu ni// chad na bla ma'i srog g.yo zhing // dman lhag nad kyis btab par 'gyur// phyogs 'khrul slob ma rmongs par 'gyur// blo ldan nyes pa med par bya// gru bzhi sgo dang rta babs bcas// dra ba dra ba phyed pas brgyan// nyi zla dril bu g.yer khas spras// pad+ma khyams dang rdo rje'i phreng // dur khrod me ri la sogs pa// rnam pa ma lus rdzogs par bya// rin chen rnam lnga 'bru phye dang // 'byung khungs las byung rnam pa lnga// pad+mar so sor gzhag byas te/ sngags kyis btab pa yig 'bru bsam// ye shes bstims la yig gsum gyis// byin gyis brlabs te mthing ga blangs// dbang ldan mtshams su drang bya ste// 'di ni chos dbyings dag pa ste// sems can khams ni sgrol byed pa// dpal ldan rdo rje 'dzin pa gnas// de bzhin gshegs pa kun gyi gnas// de bzhin ljang gu drang byas la// 'di ni so sor rtog pa dag // dmar po mnyam nyid ye shes te// ser po bya ba grub pa la// dkar po me long ye shes dag // me tog dor la mtshan ma brtag // thams cad g.yas skor ma nor bar// sbom phra chad pa med par bri// nyes pa 'byung ba'i rim pa ni// tshon mi mnyam zhing yo dang dma'// dngos grub nyams par 'gyur ba yin// yon pos rtsod la gdung bar 'gyur// sbom na nad 'byung gal te phra// nor nyams chad par gyur pas na// 'chi 'gyur phyogs nyams phur bus 'debs// shar dkar lho ser nub phyogs dmar// byang phyogs in+d+ra nI la'i mdog // lte ba mthon mthing 'khyil par bya// mtshams sogs cho gas brtag pa dang // dur khrod rnams ni rim pas bri// rdo rje dkyil 'khor lhar bsgrub pa// yol bas bcad pa'i dkyil 'khor du// khrus byas dri yis lus byugs te// gos bzang gis brgyan lan gsum bskor// de nas rdo rje 'dzin pa yis// nga rgyal byas te hUM sgrogs pas// shar gyi sgo nas nang du zhugs// sgo bzhi yang ni dbye bar bya// oM badzra ud+g+ha Ta sa ma yA be sha ya hUM/ bum par rang gnas 'dug byas te// mchod pa'i rdzas kyis legs brgyan nas// dkyil 'khor lha rnams rdzogs par bskyed// ye shes bstims la mchod par bya// bstod cing glu dang ldan pa yis// tshogs kyi 'khor los mchod par bya// de nas lhag pa'i lha yang bsdu// bzlas pa'i rim pa bzhin du brjod// shar du zhi ba'i me las bya// de nas shar gyi dbang stegs la// slob ma'i cho ga ji lta bar// slob dpon dbang dang ldan par bya// me tog thogs la tshig 'di brjod// hUM thugs kyi sras po rdo rje 'dzin// gdug pa 'dul mdzad gtum po yis// slob ma smin par bya ba'i phyir// bdag la dbang bskur sbyin par mdzod// de ltar rim pa rdzogs pa dang // de nas slob ma gzhug par bya// yol ba'i phyir gnas rim pa bzhin// khrus byas sngags 'dis dag par bsam// kA ya bAka tsit+ta sarba pA paM sho d+ha ni swA hA/ de nas lhar byas gnas gsum du/ oM badzra ban+d+ha traT kA ya bAka tsit+ta/ zhes pas sdig pa dral byas la// rang rang yi ge bsam par bya// bgegs bskrad sdig pa gzhom pa dang // bla mas rang gi sa bon gyis// slob ma'i sdig pa sbyang bar bya// oM kA ya shud+d+ha sarba d+harmA kA ya shud+d+hou0f85haM/ oM bAka shud+d+ha sarba d+harmA bAka shud+d+hou0f85haM/ oM tsit+ta shud+d+ha sarba d+harmA tsit+ta shud+d+hou0f85haM/ rnam dag lha yi ngo bor bya// gdong pa ras kyis bkab nas ni// bu khyod su yin ci la dga'// sangs rgyas kun gyi rang bzhin sku// slob dpon mgon la skyabs su mchi// gtso bo khro bor bcas pa yis// lha rnams kun la phyag 'tshal lo// bdag ni skal bzangs rigs yin te// rdo rje 'dzin pa khyod la dga'// phrin las ma lus khyod la rdzogs// thar pa chen po'i grong khyer du// mgon pos bdag ni gzhug par mdzod// slob mas yon phul sngags 'di brjod// oM A khaM bI ra hUM/ rang rang gnas su bzhag nas kyang // bgegs kyi bar chad bsal bar bya// dkyil 'khor la ni bskor byas te// shar gyi phyogs nas sgo phye la// lha dang sangs rgyas rnams bskul te// sku gsung thugs kyi byin rlabs kyis// bdud bzhi rnam par dag bcom nas// sngags 'dis phyag gsum brkyang la bya// oM na ma ste hUM/ oM na ma mi hUM/ na mo na ma hUM swA hA/ de nas thal sbyar shar phyogs nas oM trai lokya bi dza ya/ bU dzo pas+thA nA ya/ At+ma nAM ni R+YA ta yA mi/ sarba ta thA ga ta a k+Sho b+h+ya// a b+hi Shany+tsi a d+hi tiSh+Tha swa maM/ mi bskyod brgya byin steng du gsal// oM ma hA kA la pU dzo pas+thA nA ya// At+ma nAM niR+YA ta yA mi/ sarba ta thA ga ta rat+na saM b+ha ba/ a b+hi Shany+tsi a d+hi tiSh+Tha swa maM/ lho yi phyogs nas phyag byas te// dpral bar sku ni khyab 'jug mnan// nub nas gsung gi dbang phyug gzhom// oM a mr-i ta kuN+Da li/ pU dzo pas+thA nA ya/ At+ma nAM niR+YA ta yA mi/ sarba ta thA ge ta pad+ma d+ha ri/ a b+hi Shany+tsi a d+hi tiSh+Tha swa maM/ oM AR+ya dzaM b+ha la pU dzo pas+thA nA ya/ At+ma nAM ni R+YA ta yA mi/ sarba ta thA ga ta a mo g+ha sid+hi/ a b+hi Shany+tsi a d+hi tiSh+Tha swa maM/ nub byang rim pas phyag bya'o// las kyi bum pas khrus byas te// sdom pa ma lus pa yang sbyin// byin gyis brlab phyir ye shes kyang // bla ma la ni gsol ba gdab// de bzhin gshegs pa thams cad kyis// bdag la byin gyis brlab mdzod la// rdo rje sems dpa' bla na med// bdag la da lta bskyed du gsol// sdig bral spos kyis bdug byas nas// 'gying bcas rdo rje dril 'dzin pas// sangs rgyas ma lus lhag pa'i lhar// bsdus la gnyis med bde ba che// zag med bde bas yan lag khyab// hUM 'di ni rdo rje'i dam tshig ste// rdo rje gtum po sems dpa' che// ye shes rdo rje bla med 'di// da lta nyid du 'bab par shog // oM badzra tsaN+Da ma hA ro Sha Na/ A be+e sha ya s+t+waM b+hA ya/ rA rA rA rA/ tsa lA ya/ a hUM ma hA dz+heM badzra tsaN+Da A be sha ya/ a a a a a/ zhes bzlas gang la babs gyur kyang // oM badzra tsaN+Da ma hA ro Sha Na/ a d+hiSh+Thi te sa ma ya/ sngags kyis brtan byas lce la a// dge mi dge yi lung bstan bya// me tog rdo rje dang bcas pa// spyi bor bzhag la 'di skad brjod// hUM rdo rje gtum po deng khyod kyi// snying la yang dag zhugs pa ni// gal te tshul 'di gzhan smras na// de ma thag tu dral te gshegs// bdud rtsi lngas bkang ka pA lar// sngags btab rdo rje dang bcas sbyin// hUM 'di ni khyod kyi rdo rje'i chu// dam tshig nyams na sreg par byad// dam tshig bsrungs na dngos grub rnams// rdo rje bdud rtsi'i chu 'dis 'grub// oM AHhUM badzrod ka Tha hUM// shar du 'dug la 'di skad brjod// de nas brtsams te khyed rnams kyi// rdo rje gtum po nga yin gyi// khyed kyis nga la brnyas pa na// mi bde ma spangs dus byas nas// dmyal bar ltung bar gyur ta re// phyogs bzhi nas ni dngos grub brtag // mdzes pa'i me tog lha la dor// gsang ba bla med me tog 'di// pho brang dkyil 'khor lha mchog la// las dang rjes mthun brtse ba yis// rigs dang mthun par 'bab par shog // pra tIts+tsha ho badzra/ lha yi stod dang rked pa dang // smad dang nye ring gtso 'khor gyi// bye brag dngos grub rtags yin no// de nas bla mas me tog blangs// slob ma'i mgor bcings sngags 'di brjod// oM d+harma kuN+Da a b+hi Shiny+tsa/ lha bstim rigs kyi ming yang gzung // sngon gyi mig mkhan rgyal po yis// ma rig ling tog bsal ba ltar// de bzhin khyod kyi mig dbye ste// ye shes mig gis mthong bar shog // badzra tsak+Shu pa tra laM hri// gdong g.yogs bshus la 'di skad brjod// dkyil 'khor bzang po 'di la ltos// mthong na dad pa rab tu skye// khyod ni sangs rgyas rigs su gyur// sngags dang phyag rgyas byin brlabs te// dngos grub ma lus snod du 'gyur// rigs kyi rnam par dag pa bstan// de nas slob ma dad ldan pas// bla ma'i zhabs la phyag byas te// yon mchog bla med phul nas kyang // dbang bskur ba yi gsol ba gdab// byang chub rdo rje sangs rgyas la// ji ltar mchod cing gsol mdzad pa// bdag la byin gyis brlab pa'i phyir// nam mkha'i rdo rje deng bdag stsol// sems can kun gyi don gyi phyir// bdag ni slob dpon mchog bgyid do// lan gsum brjod nas shar phyogs su// pad+ma 'dab brgyad khri la 'dug // rnam rgyal bum pa la sogs pas// chu rnams thod pa'am bum par bsdus// rdo rje'i glu dang dril bur ldan// rigs lnga rig pa'i lha mor ldan// bag chags ma lus dag byas te// sku gsum dam tshig las byung ba'i// ye shes bdud rtsi dri ma med// lha yi bdud rtsi rnam dag 'dis// mi bskyod rdo rje'i dbang bskur ro// oM A daR+sha dz+nyA na a b+hi Shiny+tsa hUM/ chu yi dbang bskur dam pa 'dis// sgrib pa rnam pa gsum bral nas// mi bskyod rnam dag ye shes 'thob// mi bskyod rdo rje dngos grub shog // lugs ma'am thang ga 'bur bris pa'i// gser sogs dbu rgyan rin 'byung bsam// dbu rgyan rin chen dam pa 'dis// sems can tshim par byed pa'i mchog // yid bzhin bsam pa 'grub byed pa// rdzogs sangs rgyas su dbang bskur ro// oM badzra sa man+tA dz+nyA na hUM tiSh+Tha a b+hi Shiny+tsa hUM/ dbu rgyan dbang bskur dam pa 'dis// rigs lnga'i sangs rgyas bde bar gshegs// bdag gi mgo la brgyan gyur te// rin chen 'byung ldan dngos grub shog // rin chen la sogs rdo rje la// snang ba mtha' yas bcug byas la// lag tu gtang la tshig 'di brjod// sangs rgyas kun gyi rdo rje'i dbang // mi phyed rnam dag 'od gsal stong // dam chos 'byung ba'i sgor gyur pa// rdo rje chos kyi dbang bskur ro// oM badzra pra ti be sha ya dz+nyA na a b+hi Shiny+tsa hUM/ rdo rje'i dbang bskur dam pa 'dis// rdo rje lta bu'i ting nge 'dzin// bdag gi rgyud la skyes gyur te// snang ba mtha' yas dngos grub shog // dril bur don yod grub pa bcug // lag pa g.yon gtad tshig 'di brjod// thabs dang shes rab ldan pa yis// 'gro don mnyam pa med byed pa// 'dod pa'i phrin las rdzogs byed cing // dril bu las kyi dbang bskur ro// oM a d+hiSh+Tha na a nuSh+ThA na sid+d+hi dz+nyA na a b+hi Shiny+tsa hUM/ dril bu'i dbang bskur dam pa 'dis// dus gsum bde gshegs thams cad kyi// gsung gi dngos grub bdag gyur te// don yod grub pa'i dngos grub shog // rnam snang bskyed la mtshog ma'i steng // 'khor lo thogs pa'i ming sgrogs te// rdo rje ming gi dbang bskur bas// byang chub thob pa'i bar du ni// cis kyang gzhom par mi nus pas// rdo rje'i ming du rab tu grags// oM pra ti shod+ha d+harma d+hA tu dz+nyA na nA ma a b+hi Shiny+tsA mi hUM/ ming gi dbang bskur dam pa 'dis// stong gsum bye ba phrag brgya ru// sprul pas 'gro rnams chos ston cing // rnam par snang mdzad dngos grub shog // rigs lnga yum gyis ma rig lnga// rnam dag ye shes lnga sbyor bas// rig pa'i dbang du rgyud pas bstan// shar du seng ge'i khri la 'dug // steng du gdugs dkar phub nas kyang // phyir mi ldog pa'i dbang bskur te// slob dpon rang bzhin 'od dpag mchog // skal ba chen po bdag la gsol// bde gshegs rnams kyi dbang bskur ni// sangs rgyas byang chub rab bsgrub pa// de ni sangs rgyas dpag med do// brtul zhugs bla na med pa de// ji ltar 'dul bzhin bdag la gsol// de nas rnam rgyal bum pa blangs// steng 'og bzhag la tshig 'dis sbyin// dbang bskur rdo rje chen po ni// khams gsum kun gyis phyag byas pa// gsang gsum gnas las byung ba yi// sangs rgyas kun gyis byin pa yis// phrin las thogs pa med pa rnams// bu yis gzhan don bla med byos// khyod ni rdo rje slob dpon yin// dus gsum sangs rgyas sras yin no// zhes bya dung dang rol mo dbul// lung bstan bya phyir bla ma yis// sprul pa'i skur bcas dga' dang bcas// chos gos bzung la 'di skad brjod// rdo rje sems dpa'i rang bzhin gshegs// srid pa'i mtha' ni grub pa'i phyir// srid pa'i ngan 'gro nyid las bton// kye rdo rje de bzhin gshegs pa che ge mo zhes/ sid+d+hi badzra tsaN+Da te thA ga ta sa ma ya s+t+waM b+hur b+hu ba swaH/ phyogs bcu'i sangs rgyas ma lus pas// khyod la lung bstan byas pa 'di// gsang sngags rdo rje'i mthu yin pas// dad pas 'di la spro bar gyis// de nas rdo rje brtul zhugs sbyin// rdo rje lag tu legs byin la// 'di de sangs rgyas thams cad kyi// rdo rje sems dpa'i phyag na bsnams// khyod kyis kyang ni rtag tu bcang // phyag na rdo rje'i brtul zhugs brtan// oM sarba ta thA ga ta sa ma ya tiSh+Tha e Sha s+t+waM d+ha ra ya mi hi hi hUM/ de nas dril bu sbyin byas te// 'di ni sangs rgyas thams cad kyis// shes rab dbyangs kyi rjes 'gro ba// khyod kyis kyang ni rtag tu bcang // byang chub mchog tu rgyal bas bzhed// oM sarba ta thA ga ta sid+d+ha g+haN+Da sa ma ya tiSh+Tha e Sha s+t+waM d+ha ra ya mi hi hi hUM/ ji ltar mig mkhan rgyal po yis// mi shes rab rib bsal ba ltar// bu khyod kyi yang mi shes pa'i// ma rig ling thog bsal bar bya// sman ldan gser gyi thur ma yis// ye shes dag par mig 'byed do// oM badzra ne tra a pa ha ra pa tra laM hri// de nas me long g.ya' dag bstan// chos rnams gzugs brnyan lta bu ste// dag cing gsal la rnyog pa med// brjod du med cing gzung du med// rgyu dang las las thams cad 'byung // de nas rdo rje me long phyar// rdo rje sems dpa' me long ltar// dag cing gsal la dri ma med// sangs rgyas kun bdag rang bzhin ni// bu khyod kyi ni snying la gnas// zhes bya ho yis mda' gzhu sbyin// bskyod la phyogs bzhir bdud la 'phangs// de nas hUM las skyes pa yi// 'khor lo rkang pa'i bar bcug la// de ring phan chad 'jig rten la// skyob pa rnams kyis 'khor lo bskor// chos kyi 'khor lo bla na med// kun du dri med sdig dang bral// de nas dung byin bus nas kyang // chos kyi dung ni bla na med// som nyi yid gnyis mi bya zhing // dogs pa med pa'i sems kyis su// sangs rgyas spyod pa'i tshul gyi mchog // 'jig rten 'dir ni rab tu sgrogs// de ltar byas na sangs rgyas la// phan btags drin du gzo zhes bya// rdo rje 'dzin pa 'di kun kyang // khyod la rjes su srung bar byed// de nas rigs lngar bsam byas la// 'jig rten khams ni ma lus par// sems can ma lus drang ba'i phyir// chags pa med pa'i bsam pa yis// ji ltar gdul bya sna tshogs pa'i// chos kyi 'khor lo bskor bar gyis// de bzhin rigs kyis gang 'dul ba// khyod kyi phrin las mchog yin no// de nas slar yang rdo rje 'dzin// gsal bar byas te tshig 'di brjod// deng nas bzung nas rigs kyi bus// zhi rgyas nga dang gsad pa dang // dgug dang bcing dang bsreg pa dang // bskrad dang g.yo ba la sogs pa'i// phrin las sna tshogs bsgrub par gyis// ral gri mig sman sa 'og dang // mchil lham de bzhin ri lu ste// thun mong dngos grub ma lus pa// de dag khyod kyis bsgrub par gyis// ma lus gnang ba sbyin par bya// bde bar dbugs dbyung rnams kyang sbyin// khyad par bkra shis dbang rnams kyang // rim pa bzhin du rdzogs par bya// gal te gsang ba'i dbang bskur ba// bzhin bzangs mig yangs lang tshor ldan// lus la dri yis byugs byas te// rtse dang dgod pas g.yo byas la// thabs dang shes rab gnyis phab ste// nor bu byang chub sems ltung bas// bde gshegs khu ba mtheb srin gyis// drir bcas slob ma'i kha ru dbab// a ho su khas de btung ngo // rdo rje ro yis nyon mongs 'joms// mtshan ldan bde ba bskyed pa de// yol bas bar bcad snyoms 'jug brtsam// bsrub dang srubs pa'i sbyor ba yis// sgra yi rgyun med longs spyod kyi// rlabs kyi rgyun ni chad pa las// lhan cig skyes pa ye shes kyang // rgyun gyi rnal 'byor dran par bya// skad cig de dang ma bral na// mi rtog ye shes skye bar 'gyur// de nyid brjod du med pa la// brjod med tshig gi dbang du bshad// gal te de la mi rtog pas// bzhi pa dbang du rgyud du bstan// dkyil 'khor rnam lnga'i dbang bskur nas// tshogs dang mchod pa rgya chen bya// slob ma dad ldan mchog des kyang // rta dang glang po ma he dang // bu dang chung ma srog dang dbyig // ci yod phyag byas ma zhen pas// bla ma mnyes phyir dbul bar bya// bla mas slob ma dam pa'i mgor// bkra shis brjod cing gdugs phub pas// slob ma mchod pa rdzas thogs nas// drin len dkyil 'khor lan gsum bskor// smon lam gdab cing dge ba bsngo// tho rangs tshon bsdus bum par blugs// chu'am ri'am nags phug sba// dri bzangs kyis ni thig phyis la// sa der zhi ba'i me las bya// yang na phongs pa tshim pa dang // tsai te'i las la brtson par bya// ji ltar rgyud las gsal gyur cing // bla ma'i man ngag thob gyur kyang // cung zad spros phyir bdag nyid spro bar byas// 'on kyang nyes tshogs ci mchis bshags par bya// bzang po mdor bsdus cho ga mchog // gzhan phyir bkod pa'i dge ba yis// rigs drug gtum po'i lam zhugs nas// myur du de yi 'bras thob shog // rdo rje gtum po'i dkyil 'khor gyi cho ga bzang po mdor bsdus pa zhes bya ba slob dpon las kyi rdo rjes mdzad pa rdzogs so// // rgya gar gyi paN+Di ta zla ba bzang po dang / bod kyi lo tsA ba glan chung dar ma tshul khrims kyis bsgyur ba'o// 