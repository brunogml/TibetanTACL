@##// rgya gar skad du/ Ar+ya many+dzu shrI nA ma saM gI ti bi d+hi sU tra pin+t+ra ti/ bod skad du/ 'phags pa 'jam dpal gyi mtshan yang dag par brjod pa'i cho ga mdo dang bsres pa/ 'phags pa 'jam dpal ye shes sems dpa' la phyag 'tshal lo// ye shes sku can gtsug gi nor bu mtshan// sangs rgyas gzugs kyi tshul gnas kun la khyab// lam mchog dam pa ston pa sman pa'i mchog // sdug bsngal bdud 'dul 'jam mgon phyag 'tshal te// mtshan brjod bdud mdzod shin tu rtogs dka' ba// bdag blo mun pas dgrol bar mi nus kyang // dad pas phyogs bzung thigs pas nor bu gcig // lung dang man ngag dag la brten pa bshad// theg pa rnams kyi gzhir 'gyur ba// dus gsum rnams kyi lam mchog 'di// dkyil 'khor chen po'i tshul dang ni// slob dpon rnams kyi dgongs pa yis// theg pa sna tshogs thabs tshul gyis// dpag bsam shing chen 'dir phyogs tsam// ye shes lus can 'jam dpal gcig pur grub// mdo dang bsres pa'i cho ga rim pa ste/ de la dang po sgrub pa po rigs dang ldan pa'i mtshan nyid bstan pa'i phyir yin/ gzhan yang dam tshig ji lta ba bzhin ston zhes mtshan nyid dang ldan pa dang // dbang thob par ston to// gzhan yang // gsang sngags rig sngags 'chang ba'i rigs// zhes pa dang / bden par smra zhing tshig mi 'gyur// ji skad smras pa de bzhin byed// ces pas bsgrub pa'i snod du rung bar bstan/ yon tan las ri dang / chu klung dang / nags tshang tshing na 'dug kyang rung zhes pa gnas rig pa dang ldan pa'i yid dga' ba ston to// bzang ngan shes shing dus shes la// zhes pas/ bsgrub dus gza' dang rgyu skar dang / nyi ma shis pa la bya ba'i rim pa bstan to// dpal ldan 'byor pa phun sum tshogs// zhes pas bsgrub pa'i rdzas su don dam rab tu gnas par bya ba dang / maN+Dal gsum dang / me tog dang / dri'i byug pa dang / mchod bya'i khyad par mang po dang / blo brtan dang / yo byad dang / tshogs par bya ba'i rim pa bstan to// yon tan las ma rungs pa 'dul ba'i rgyal po zhes pa dang / gshin rje gshed po bgegs kyi rgyal// zhes pas mtshams kyi rim pa/ hUM mtshan ma las khro bo'i rgyal po gshin rje gshed mdog nag pa zhal gcig phyag gnyis pa/ thod dbyug dang sdigs mdzub byed pa/ sbrul dang thod pas brgyan pa bskyed la/ ya mAn+ta ka hUM zhes pa dang / mig tu ma dang Ta bkod de/ 'od zer gyi rdo rje ra ba dang / dra bar bya bar bstan to// snying rje chen po'i blo yi mchog // ces pa dang / phan 'dogs sems can mnyes gshin pa// zhes pas/ sems can gyi don du bdag gis 'jam dpal thob par bya'o zhes sems bskyed par ston to// gnyis med gnyis su med par ston// zhes pa dang / a ni yig 'bru kun gyi mchog // ces pas thog ma med pa'i byang chub kyi sems thabs dang shes rab kyi brdar gyur pa'i snying gar ye shes sems dpa' bsam par bya ba ston to// bla ma gsang sngags che ba'i mchog // ces pa dang / mchod 'os bstod 'os phyag gi gnas// rtag tu rim gror bya ba'i 'os// bkur 'os rjed par bya ba'i mchog // phyag byar 'os pa bla ma'i bdag // ces pa 'dis ston to// bdag gi snying gar a dang hUM bsams te/ de las 'od 'phros pas bla ma dang / dkon mchog gsum dang / rje btsun 'jam dpal dang / dkyil 'khor gyi lha rnams spyan drangs nas/ bdag gis bltas te/ lus kyi bkod pa yan lag gsum bskor ba byas te phyag byas la bstod do// bum pa bzang po che ba'i mchog // ces pa dang / dpag bsam shing chen rgyas pa ste// zhes pas mchod pa'i khyad par nam mkha' ltar mnyam par bsgrubs la/ snying ga'i lha mos dbul lo zhes ston to// sbyin bdag chen po'i gtso bo ste// tshul khrims chen po 'chang ba'i mchog // bzod chen 'chang ba ston pa po// brtson 'grus chen po brtul ba yin// zhes pa 'dis bstan te/ sngags dang phyag rgya dang ldan pas// bdag gi snying ga nas lha mo bzhi spros te/ gnas pa rnam pa gsum du mchod par bya'o// de bas na/ dbugs 'byin chen po dga' ston che// dga' chen rol mo chen po ste// bkur sti rim gro phun sum tshogs// zhes pas bstan to// bsam gtan chen po'i ting 'dzin gnas// zhes bya ba nas/ smon lam ye shes rgya mtsho ste// zhes bya ba dang / byang chub yan lag me tog spos// zhes bya bas/ phyi'i lha mo bzhi ste snying ga nas gong gi tshul du sngags dang phyag rgya dang bcas pas gnas su dbul lo// mchod pa chen po 'dod chags che// zhes pa nas/ dga' ba chen po mgu ba che// zhes pa'i bar gyis/ gsang ba bzhi mchog tu gsang ba bzhis bstan to// oM rdo rje sems dpa' bsdus pa na// rdo rje rin chen bla na med// rdo rje chos kyi glu blangs pas// rdo rje las kun byed pa'o// zhes bya ba 'di'i rkang pa dang / gsang ba'i mchod pa'i dus su/ sgeg mo la sogs pa dang / rim bzhin du rkang pa bzhi dang glu blang bar bya'o// gzhan yang mchog tu gsang ba'i mchod pa dang / chags pa la sogs pas dbul lo// rgyas pas ma phye'o zhes bstan to// de nas 'dud nyi shus bstod de/ yang na ni thams cad kyang bstod par shes par bya'o// de nas sdom pa bzung ba'i mthar yang de nyid kyis shes par bya'o// byams pa dang snying rje ni shin tu gsal bar ston pas/ tshad med pa bzhi bsgom zhes so// rnam par mi rtog dbyings mi zad// yang dag bdag med de bzhin nyid// yang dag mtha' ste yi ge med// chos dbyings dam pa zad min bdag // ces pas de'i don bsgom pa ni// rang bzhin dag pa'i sngags brjod do// phyi dang nang gi dngos po stong par bsgom zhes ston to// stong nyid dam pa 'dod chags blo// srid pa'i 'dod chags spangs pa ste// zhes pas pad+ma'i steng na dngos gzhi las langs te/ dang po dam tshig sems dpa' bsgom pa dang / chos kyi 'byung gnas/ de'i tha ma 'od zer lngas bskor ba'i nang du/ pad+ma zla ba'i steng du muM dmar skya'o// de bzhin gshegs pa'i phreng bar 'gyur ba las/ sprin dkar dag pa bzhin du dkar// 'od bzang ston ka'i zla ba'i 'od// nyi ma 'char ka'i dkyil ltar mdzes// sen mo'i 'od ni shin tu dmar// cod pan bzang po mthon ka'i rtse// skra mchog mthon ka chen po can// zur phud lnga pa me tog thod// rgyan kun gyis ni rnam par brgyan// sdu gu 'jig rten gsum na mdzes// shes rab ral gri mda' gzhu thogs// rdo rje skyil krung rdzogs sangs rgyas// dpal ldan sgeg dang sgeg par ldan// sum cu rtsa gnyis mtshan 'chang ba// nyon mongs g.yul du gcig dpa' ba// zhes bya ba la sogs pa rnams kyis/ rje btsun gyi sku sprul pa'i cha lugs bstan pa yin no// phyag rgya bzhi yi don bstan pa// zhes bya bas yul bzhi'i phyag rgya sku 'phro 'du dang bcas pas byin gyis brlab par bstan to// phyogs bcur sprul pa sna tshogs 'gyed// ces pa sangs rgyas dang byang chub sems dpa' dang / khro bo dang lha mo rnams thugs kar spros zhes pa'o// de nas mdun du pad+ma dang zla ba la/ ye shes sems dpa' spyan drangs te/ dbang bskur ba dang / mchod pa dang / bstod pa gong bzhin du byas te/ ye shes sems dpa' bltas la dgug cing rang gi lus la bsgoms zhes pas gnyis su med par byas te/ rdo rje rin chen dbang bskur dpal// sangs rgyas lnga bdag cod pan can// zhes pas snying ga'i 'od kyis bskul te/ bum pa'i chus dbang bskur bas rigs lnga'i dbu rgyan dang ldan zhes bstan to// sprul pa'i 'khor lo sna tshogs 'chang // zhes pas rdo rje 'khor lo'i phyag rgya bcas la/ sngags dang bcas pas/ dkyil 'khor gyi tshul du sangs rgyas thams cad sprul la zhes ston te/ de'i don ni 'og nas 'chad do// bdag rig gzhan rig thams cad pa// shes dang shes bya'i bdag po mchog // ces pa thams cad sems kyi sprul par shes par bya'o// de ltar rdzogs pa dang / gsang sngags zlos pa dang / mtshan klog par byas te/ de ltar yon tan brjod pa las kyang // rigs kyi bu'am rigs kyi bu mo gsang sngags kyi sgo'i spyad pa spyod pa gang la la/ bcom ldan 'das ye shes sems dpa' thams cad/ sku gnyis su med pa'i don dam pa'i ming yang dag par brjod pa'i ming ni/ gtsug gi nor bu 'di thams cad yongs su rdzogs pa dang / ma nyams shing lhag chad med par tshigs su bcad pa'i tshig dang / yig 'bru 'di dag nyid kyi/ nyin gcig bzhin dus gsum du 'chang ba'am/ klog pa dang / kun chub par byed pa dang / gzhan dag la yang dam tshig ji lta ba bzhin du ston pa dang / ming gi don gang yang rung ba re re nas kyang 'jam dpal ye shes sems dpa'i sku la dmigs te zhes bya ba dang / sems rtse gcig tu bsgom pa de la ni zhes bya ba la sogs pa dang / gzhan yang yon tan las/ nyin re bzhin du dus gsum du mnyam par yi dam du lan gsum du 'don tam/ glegs bam du byas pa la klog cing brjod la/ bcom ldan 'das 'jam dpal ye shes sems dpa' gzugs la dmigs shing // gzugs dang gnyis su mthun par bsam gtan du byed pa ni/ 'dul ba'i dbang gi phyir ring por mi thogs par de nyid du sprul pa'i gzugs kyi lus mthong bar 'gyur ro zhes bya ba'i don 'di yin te/ mtshan nyid kyi cho ga rdzogs shing // dmigs pa la yun ring du gnas pa des/ rdo rje 'khor lo'i phyag rgya bcas la/ many+dzu shrI hUM oM wA gI shwa ri muM/ maN+Dal tsakra hUM zhes de bzhin gshegs pa thams cad 'phags pa 'jam dpal gyi rnam par sprul la/ phyag sngon du 'gro bas mchod pa la sogs pas bdag gi lus de dang mnyam par sprul te/ mtshan gyi don re re nas bstod na/ yon tan gyi rnam pa 'di ltar smos pas bdag gzhan dpag tu med par 'byung bar 'gyur ro// mdor na thams cad mkhyen pa nyid ring por mi thogs par dam pas bsngags pa thob par 'gyur ro// dam par rgyud pa'i bla ma bdud rtsi 'thung // 'gro ba sdug bsngal nad kyis zin gyur la// dus gsum sangs rgyas rnams kyi bstod tshig 'di// sman pa'i rgyal po bzhin du bdag gis bshad// 'phrod pa'i sman bzhin kun la phan 'gyur nas// mi rtog ye shes 'chi med thob par shog // 'phags pa 'jam dpal gyi mtshan yang dag par brjod pa'i mdo'i don mdor bsdus pa'i cho ga// slob dpon 'jam dpal bshes gnyen gyis mdzad pa// sgyu 'phrul dra ba'i rgyud le'u khri drug stong pa las/ rdo rje glur blangs pa'i le'u'i sgrub thabs mdo dang bsres pa rdzogs so// 