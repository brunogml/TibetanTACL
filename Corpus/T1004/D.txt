@##// rgya gar skad du/ ma rin ma ri a mr-i ta nA ma/ bod skad du/ bsad pa bdud rtsi'i gso ba zhes bya ba/ dpal phyag na rdo rje la phyag 'tshal lo// bsad pa gso bam byas na// gang zhig la ni sdig pa dang // gang zhig shin tu khros 'gyur ba// de phyir gso ba'i cho ga dran// rin chen ga'u pad+ma can// de mtshungs ga'u steng 'gebs bya// phyogs bzhi pad+ma'i steng du ni// 'bras phye'i rgyu las byung ba yi// tsan+dan chus bkrus sbrus pa yis// rigs bzhi klu yi gzugs gzhag ste// gdong pa mtshal gyis byug par bya// btsun mo bzhi dang khye'u bzhi// bu mo bzhi yi gzugs kyang gzhag // de dag mdzes pa'i gzugs bya'o// pad+ma'i lte bar rin chen lnga// mtshams kyi pad+ma bzhi po la// dkar ser dmar ser bud med kyi// 'o ma bzhi ni mtsho bzhi ste// der ni klu gzugs sna tshogs gzhag // ljang gu dar gyis steng dgab po// de nas rang lha'i sa bon las// 'od zer lcags kyu lta bu las// 'ga' zhig rnam smin lus bor ba// bar do'i sems de bkug byas te// dri chu yis ni gnyis ka bsang // gzugs la bstim zhing 'o mar bdar// sna tshogs sman gyis gtor bar bya// de ltar dgug pa lan gsum bya// de ltar gso ba phyi nang gnyis// rang lha'i sa bon 'od 'phros pas// 'ga' zhig sems kyi bag chags sbyangs// lce yi rdo rje lte bar a// a yi 'od zer phus btab pas// 'ga' zhig sems kyi a la thim// bdud rtsi'i rgyun phab sems gso'o// sems dang shes pa dran gsal bsam// 'chi med bdud rtsi'o rgyun 'dis// klu brgyad 'khor bcas khyed rnams kun// sems dang shes pa gsal gyur cig // lus dang dbang po rgyas gyur cig // drin lan dam tshig dran gyis la// bka' dang dam las ma 'da' bar// shin tu khros pa zhi gyur cig // de ltar rim pas lan gsum bar// de ni nang gi gso ba yin// de nas mngar gsum 'bras chan mar// gser dang khyi yi 'o ma dang // nA ga ge sar la sogs pa'i// gso ba'i sman ni sna tshogs bsags// bdud rtsi'i 'o rgyun byin brlabs te// de yi nyams pa rnams sos bsam// gso sman la sogs rim pa ni// mchod cing 'di skad brjod par bya// hUM nga ni thugs rje chen po yi// ba spu'i bu ga thams cad nas// gso ba'i bdud rtsi rgyun phab nas// klu brgyad 'khor bcas khyed rnams kun// drag po'i sngags kyi gzi brjid kyis// bsreg dang btso ba'i sdug bsngal dang // mtshon cha rnam pa sna tshogs kyis// bsnun zhing gtubs pa'i sdug bsngal dang // sdug bsngal rnam pa sna tshogs myong // 'chi med gso ba'i sman tshogs kyis// bsregs shing btsos pa sos gyur cig // bsnun zhing gtubs pa sos gyur cig // lus dang dbang po rgyas gyur cig // mthu stobs ldan zhing bde gyur shog // sdug bsngal kun las thar bar shog // byang chub sems bskyed dga' sems ldan// dbang po rnams kyi spyod yul du// mkho dgu longs spyod thams cad ni// 'dod pa thams cad ldan gyur cig // nyams pa'i lus sogs rgyas gyur cig // yan lag thams cad bde gyur cig // klu nad thams cad sos gyur nas// sdug bsngal nad las thar bar shog // ngan song gsum las thar nas ni// tshangs pa'i tshe dang ldan gyur te// chos spyod dbang po thul nas ni// phyag na rdo rje'i zhal mthong shog // 'jigs pa kun las skyabs ldan shog // longs spyod chen po thob gyur cig // sngags dang sman sogs byin rlabs kyis// nad dang nyer 'tshe kun sos pas// drin lan dam tshig dran par gyis// phyag na rdo rje'i bka' ma 'da'// zhe sdang gdug pa zhi gyur la// de ring che ge mo la ni// bsam ngan sbyor rtsub zhi gyur cig // klus byas bcings pa grol gyur cig // legs bsams thams cad 'grub pa dang // dar zhing rgyas pa'i dngos grub stsol// nA ga rA dza phuHshIn+taM ku ru swA hA zhes pa'i tshig // rim pas kun nas gdags par bya// gdengs ka'i phyag rgya bcas nas ni// dam tshig 'di yis bsgrag par bya// hU~M nga ni phyag na rdo rje ste// klu brgyad 'khor dang bcas pa nyon// chos bshad bden pa mi nyan dang // rig sngags rgyal po'i bka' bcag na// gso ba'i sman ni thams cad kun// mtshon cha'i char du gyur nas ni// lus kyi gnad la gzir bar byed// bsad cing bcad cing dum bur 'gyur// mngar gsum la sogs gtor ma yang // dug chen ha lar gyur nas ni// myos dang rmongs par gyur nas ni// tsha ba chen pos gzir bar byed// de bas dus rnams thams cad du// dam tshig 'di ni rtag tu srungs// oM nI lAM ba ra d+ha ra sa ma ya nA ga rak+Sha rak+Sha hUM phaT// de 'dra'i mchod pa gsum byas te// dkar gsum mngar gsum gtor ma ni// cho ga'i rim pas gtang bar bya// de ni phyi yi gso ba yin// nyams dga' ba yi gzhal yas khang // 'dzam gling pho brang chen po ste// rten yod gnas su dam du sba// thams cad zhi bar 'gyur ba yin// gso ba'i de ni rim pa ste// cho ga 'di ni shin tu legs// bdag gis man ngag rim pa 'di// gang zhig 'ga' la phan phyir byas// zla ba lta bu gang thob des// 'gro rnams rtog pa'i nad grol shog // bsad pa gso ba'i cho ga rdzogs so// 