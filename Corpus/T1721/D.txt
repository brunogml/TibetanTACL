rgya gar skad du/ shrI badzra pA Ni tsaN+Da ma hA ro Sha Na ho ma ta bi d+hi nA ma/ bod skad du/ dpal phyag na rdo rje gtum po chen po'i sbyin sreg gi cho ga zhes bya ba/ dpal phyag na rdo rje la phyag 'tshal lo// bcom ldan rdo rje gtum po la// gus pa'i spyi bos phyag 'tshal nas// bgegs dang gnod rims zhi ba'i phyir// de yi sbyin sreg cho ga bshad// bcom ldan 'das gos sngon po can sgrub pa'i rnal 'byor pas/ dur khrod dam chu ngogs la sogs pa'i gnas yid du 'ong bar/ sbyin sreg gi cho gas sbyin sreg bya'o// de la cho ga 'di yin te/ zhi ba 'ba' zhig gi las la/ thab khung rgyar khru gang ba/ zabs su de'i phyed la kha khyer sor bzhi phyir ngor ba dang / sor bzhi dpangs su brtsigs pa dang / sor bzhi phyir dor la/ tha mar gru bzhir byas te/ sgo bzhir sgo khyud dang ldan par byas la/ sa gzhi la kha dog dkar po byugs te/ dbus su zhi ba'i rdo rje rtse lnga pa dkar po bri'o// de'i phyi rol rim pa gsum la/ dang po la zhi ba'i rdo rje phreng ba dang / gnyis pa la khro bo'i rdo rje bri'o// gsum pa la me 'od dang bcas pa bris nas/ mtshams su zla ba'i rdo rje bri'o// de nas de'i phyi rol du ba'i rnam lngas byugs la/ me tog sil mas mdzes par bya'o// de nas rdzas bsags te/ yam shing dang / mar dang / til dang / nas dang / gro dang / 'bras so ba dang / sran ma dang / sran ma sha dang / me tog dang / bdug pa dang / mar me dang / dri dang / zhal zas dang / dzA ti pha la dang / 'bras bu gsum dang / bil ba dang / tar ga dang / u dum+bA ra la sogs pa shing lo ma can gyi yam shing dang / gser dang / dngul dang / dar dkar po dang / gdugs dang / rgyal mtshan la sogs pa dang / 'o ma dang / zho dang / 'bras chan dang / ku sha dang / dUr ba la sogs pa bsags la/ dgongs mo'i dus su sbyin sreg bya ste/ bdag nyid ji lta ba bzhin du lhar bskyed nas/ oM swa b+hA ba shud+d+hAHsarba d+harmAHswa b+hA ba shud+d+hou0f85haM zhes brjod pas snod kyi 'jig rten stong pa nyid du bskyed la/ yaM las rlung // raM las me/ baM las chu/ laM las sa'i dkyil 'khor bskyed la/ suM las ri rab/ de'i steng du hUM las sna tshogs rdo rje der hUM las thab khung gzhal yas khang du bskyed de snod bcud thams cad phyag na rdo rje zhi ba'i sems dang ldan par bsams la/ de'i nang du raM las me gru gsum raM gyis mtshan pa/ zur gsum la oM AHhUM yongs su gyur pa las me lha zhal gcig phyag bzhi pa sku mdog dkar po phyag gnyis rdo rje rtse gsum dang phreng ba/ g.yon gnyis na dbyug pa dang gun+d+he bsnams par bskyed la ra la bcibs par bsams la/ ye shes sems dpa' spyan drang bar bya'o// lag pa g.yas pa srin lag gi rtsa bar mthe bong btsugs la spos snod bzung ste/ tshur spyon tshur spyon 'byung po che// me lha'i rgyal po drang srong mchog // sreg blugs zhal zas 'di snoms la// 'bar ba'i gdan la bzhugs su gsol// zhes bya ba dang / e h+ye hi ma hA b+hU ta de ba r-i Shi dwi dza ya satwa ma kri yu taM hUM ma hA rasmi asmin san+ni hi to b+ha ba oM ba bA ag+na ye swA hA/ zhes pas spyan drang bar bya'o// de nas bsang gtor bya ste 'thor 'thung dang nye reg byas nas/ dzaHhUM baM hoHzhes bya ba dang / dgug gzhug bya ste dam tshig gi phyag rgyas bsgrubs nas/ chos kyi phyag rgya lce la raM bsgoms nas/ las kyi phyag rgya gar las byung ba dang / phyag rgya chen po phyag mtshan dang bcas pa bsgom mo// de nas phyir byung la dbang bskur ba dang / rtags su rdo rje rtse lnga pa bsgom mo// de nas mchod pa lnga byas nas bstod pa bya ste/ 'jig rten dbang phyug tshangs dbang mchog gi sras// me lha'i rgyal po yongs kyis dbang bskur ba// shes rab mchog gis nyon mongs thams cad bsreg // 'jigs byed me lha nyid la mngon par bstod// ces pas bstod/ me sbar te/ me gso ba'i phyir mar gyi dgang blugs gsum mam bdun dbul bar bya'o// mar gyi dgang blugs dbul ba'i dus su dgang gzar blugs gzar gyi kha la yi ge gsum dgod pa dang me lha'i zhal du raM bsam par bya'o// de nas me'i pra brtags te/ bgegs yod na yungs kar la oM tsaN+Da ma hA ro Sha Na mA ra ya hUM phaT ces bya bas bsal bar bya'o// de nas mchod par bya ste/ dang po mar la de nas til// de nas yam shing 'o ma zho// nas dang so ba 'bras dang ni// sran ma ma sha gro dag dang // sman dang dUr ba ku sha sogs// ci 'byor bas ni mchod par bya// zhes 'byung ba ltar mchod par bya'o// de la dbul ba'i sngags ni oM badzra a na la ma hA b+hU ta dz+wa la sarba b+ha smi ku ru sarba duSh+TA na hUM/ zhes pas mar gyi dgang blugs kyi'o// oM ag+na ye swA hA mar gyi'o// oM sarba pA paM da ha nA ya swA hA til gyi'o// oM badzra ag+na ye swA hA yam shing gi'o// oM sarba saM pa de swA hA/ zho dang 'o ma'o// oM ma hA be gA ye swA hA nas kyi'o// oM bi dzA ya swA hA/ nas so ba'i 'o// oM badzra puSh+Ta ye swA hA/ 'bras so ba'i'o// oM ma hA ba lA ya swA hA/ sran ma'i 'o// oM badzra muny+dza ye swA hA/ sran ma ma sha'i 'o// oM badzra g+ha sma ra ye swA hA/ gro'i'o// oM badzra sho sa ye swA hA/ sman gyi'o// oM badzra a pra hi ha ta pa lA ya swA hA/ ku sha'i'o// oM badzra A yu She swAhA/ dUr ba'i 'o// gzhan dag ni rang rang gi ming dang me nyid kyi sngags kyis dbul lo// de la yam shing ni 'bar ba'i 'od la'o// zhu ba'i rdzas rnams zhal la'o// me tog dbu la'o// bdug pa shangs la'o// mar me spyan la'o// dri thugs kar ro// lha bshos zhal du'o// rdzas gzhan phyag tu'o// de ltar nyi shu rtsa gcig gam lnga bcu rtsa bzhi'am brgya rtsa brgyad dbul bar bya'o// de nas rdo rje gtum po'i sngags kyis me bsangs la 'od du bzhu'o// raM las me'i dkyil 'khor/ de'i steng du hUM dang rdo rje las phyag na rdo rjer bskyed la/ ye shes sems dpa' gzhug pa dang / dbang bskur ba dang / yi ge gsum gyis byin gyis brlabs la// mchod pa lngas mchod pa dang / bstod pa bya ste/ hUM gtum chen dus mtha'i me ltar brjid// 'od zer nyi ma 'bum gyi gzi// gdug pa'i mtshon cha sna tshogs bsnams// bdud dgra khyod la phyag 'tshal bstod// ces bya ba la sogs pas bstod pa bya'o// de nas dgang blugs dbul te/ bcom ldan 'das kyi sngags kyis ci nus par sbyin sreg bya'o// de nas bstod pa byas la dang por gsol ba btab par bya ste/ dkon mchog gsum la phyag 'tshal lo// sangs rgyas dang byang chub sems dpa' thams cad la phyag 'tshal lo// dpal ldan phyag na rdo rje gos sngon po can la phyag 'tshal lo zhes bya ba la sogs pa brjod do// de nas bgegs zhi ba la sogs pa las thams cad pa'i sbyin sreg byed na/ oM ma ma shAn+ti d+ku ru swA hA/ oM de ba shAn+ti d+ku ru swAhA/ oM nA ga shAn+ti d+ku ru swAhA/ oM bi shA tsa shAn+ti d+ku ru swA hA/ oM ki ra Na shAn+ti d+ku ru swA hA/ oM ma ho ra gan shAn+ti d+ku ru swA hA/ oM u pa dra ba nA sha ya swA hA/ oM a kA la mr-i t+yu nA sha ya swA hA/ oM ro ga shAn+ti d+ku ru swA hA/ oM rAk+Sha sa shAn+ti d+ku ru swA hA/ oM b+hU ta shAn+ti d+ku ru swA hA/ zhes bya ba la sogs pa dang / thog ma dang tha mar bsgrub bya'i ming dang bcom ldan 'das kyi sngags dang spel la/ yungs kar ram til ci nus par bsreg par bya'o// de'i gdug pa can kun ye shes kyi mes zhi bar bsam mo// gal te sdig pa bsreg par 'dod na/ sdig pa'i gzugs snying ga nas drangs la bsreg par bya'o// oM nI lAM ba ra d+ha ra badzra pA Ni sarba pA paM da ha na badzrA ya swA hA/ zhes brjod cing dmigs pa rtse gcig pas bsreg go// klu gdon can la sbyin sreg byed na ye shes kyi thugs ka nas bye tshan gyi char babs pas bsgrub bya'i lus la byug par bsam/ mngar gsum gyi dgang blugs byin te/ oM nA ga shAn+ti d+ku ru swAhA zhes brjod cing sbyin sreg mngar gsum gyis bya'o// de nas rgya mtsho chen por gshegs par bsam ste/ gzugs brnyan mngar gsum dang bcas te chu bo chen por dor ro// de yang dang por sa gtsang ma la sbrul gyi gzugs byas la/ tshon gyis khra bor byas te/ lus bor la der phyung ste/ mngar gsum gzhug go// de nas chu bor 'dor ba'i tshe dam bsgrag par bya ste/ klu rnams khyed kyis bdag gi ngag mnyan na// yid bzhin nor ltar bsam pa 'grub pa dang // mkha' lding rigs dang bye tshan gnod zhi ste// 'dod yon lnga la bde bar longs spyod shog // ci ste nga yi bka' las 'das gyur na// mkha' lding bye tshan rims kyi char phab nas// dus rnams rtag tu nad kun ldang ba dang // phyag na rdo rjes mgo bo bkas gyur cig // ces brjod klu la gtor ma gtang ba dang / rnam thos sras kyang spyan drangs te gtor ma rgya chen po btang ngo // bsgrub bya bsrung ba ni/ bcom ldan drang srong chen po khyod// sum mdo'i rigs mtshan ldan pa la// ji ltar bsrung bar dam bcas pa// de ltar 'di la bsrung bar mdzod// ces brjod la/ de nas mar gyi dgang blugs phul te/ mchod pa dang bstod pa byas la/ bzod par gsol te/ gang yang bdag blo gti mug pas// legs bshad 'di la nyes pa gang // lus can kun gyi skyabs gyur pa'i// de kun mgon pos bzod par mdzod// gtso bo nus pa ma mchis shing // ma 'tshal ba dang ma rnyed pas// bdag gis bgyis pa gang bgyis pa// de kun mgon pos bzod par mdzod// ces brjod do// oM khyod kyis sems cad don kun mdzod// rjes su mthun pa'i dngos grub stsol// sangs rgyas yul du gshegs su gsol// sangs rgyas yul du gshegs nas kyang // slar yang byon par mdzad du gsol// zhes brjod la gshegs par bsam/ de nas dam tshig sems dpa' rang la bsdu/ de nas byin za la mchod bstod byas nas me lha'i zhabs drung gi thal bas bdag dang yon bdag bsrungs te/ smon lam gdab po// rang gi don dang gzhan gyi don// byin za khyod kyis mdzad lags kyis// rang gi yul du gshegs nas kyang // slar yang byon par mdzad du gsol// e h+ye hi gats+tshaHzhes bya bas gshegs su gsol// de nas dam tshig gi me lha rim gyis tha mal pa'i me la thim par bya'o// de nas thal ba slong ba la sbyin no// 'byung po thams cad 'dul ba'i rgyud chen las// btus te sbyin sreg cho ga mdor dran byas// des ni 'gro ba'i gdon dang sdig zhi nas// klu rnams kun gyi gnod pa bral gyur cig // rje btsun phyag na rdo rje gos sngon po can gyi sbyin sreg gi cho ga zhes bya ba/ slob dpon bram ze nyin mdzad rdo rjes mdzad pa rdzogs so// 