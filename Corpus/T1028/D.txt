@##// phyag na rdo rje lce dbab kyi 'grel pa mu tig gi phreng ba bzhugs/ @##// phyag na rdo rje lce dbab kyi 'grel pa mu tig gi phreng ba zhes bya ba// dpal phyag na rdo rje la phyag 'tshal lo// dang la bsnyen pa'i rim pa ni// maN+Dal 'dom gang gru bzhi pa// ba yi rnam lngas byi dor bya// dbus su lnga ldan sbrul dgu dgod// mdun du bum pa bzed zhal dang // mchod pa rnam lnga bcas par dgod// 'khor sogs snod ni mdzes pa ru// 'o ma dang bcas sman rnams kyis// bkang ste mdun du bzhag pa'o// zhes pa ni/ 'o ma'i nang du klu sman sna tshogs pa blugs la gzhag pa'o// de steng gzhag pa'i rdzas rnams ni// rdzas gong du bsags pa de rnams la bya'o// rdzas de rnams gang la dbul bar bstan pa'i phyir/ shin tu gsal byed gdan stengs su// lnga ldan mtha' yas sbrul dgu pa// zhes bya ba ni mdun du rgya mtsho chen po bsams pa'i nang du/ phuHlas klu mtha' yas sku mdog ser po/ phyag gnyis thugs kar thal mo sbyar ba/ dbu la sbrul mgo dgu yod pa/ sbrul 'khyil pa lnga'i steng na bzhugs par bsam mo// hUM las phyag na rdo rje chu las nya ldang pa'i tshul du dkrongs kyis bskyed do// sku mdog mthing ga / dbu skra thor tshugs gcig tu bcings pa/ zhal bgrad pa mche ba gtsigs pa/ spyan bzlog pa/ zas su sbrul za ba/ rgyan thams cad kyis brgyan pa/ phyag gnyis kyis rdo rje dang dril bu 'dzin par bsams la/ dzaHhUM baM hoHsa/ ye shes sems dpa' spyan drang // dgug gzhug bcing bstim/ de la mchod pa'i yan lag dang / mchod pa rnam pa lngas mchod bstod/ oM AHhUM gsum gyis gnas gsum byin gyis brlabs/ de nas klu la mchod pa'i phyir/ rtsi sman mchod cing mdun gnas pa'o zhes 'byung ste/ gong du bskyed pa'i klu la ye shes sems dpa' dgug gzhug bcing bstims la mchod pa rnam pa lngas mchod do// de nas sngags brjod cing 'o ma dang bcas rtsi sman gyis mchod do// klu'i nad dang gdug rtsub thams cad dang bral bar gyur cig ces brjod cing bstod do// de nas sngags 'di bdun 'bum du bzlas so// oM badzra nyi ma sa bla na klad pa naM/ kun na zhi/ tsi t+ta ku li naM/ tsi tra mu tra bzlog byer/ dus bzhi'i mchod pa rgyun du bya'o// klu yi gtor ma dus bzhir btang // mtha' ma rtags byung ba dang / las kyi mtha' brtul bar bya ba'i phyir// bdag rnal 'byor pa sdang mig tu blta zhing // zhes pa ni/ bdag phyag na rdo rje'i nga rgyal du gnas la/ mdun du gru gsum mthing nag brus la/ ngar phye la sogs pa'i rdzas la ling+ga byas la// ming rus gro ga'am shing shun la bris la gzhug go// de sbal pa nag po dang lto sbyar la tshon skud kyis dkris la gru gsum du gzhug go// de'i bla dgug par bstan par bya ba'i phyir/ yang lcags kyu'i phyag rgya bcas la gong gi ling+ga la bstim mo zhes pa ni go sla'o// sngags ni oM badzra nyi ma sa bla na'i rting la badzra aM ku sha dzaHzhes pas dgug pa'o// de nas dgra bgegs bsgral ba bstan par bya ba'i phyir/ seng ldeng gi phur pas gdab cing brub par bya zhes pa ni/ lag tu nyungs kar blangs la/ nyi ma sa bla na'i rting la che ge mo mA ra ya rbad ces bzlas shing // gru gsum du nyungs kar brab bo/ seng ldeng gi phur pas dril zhing // nyi ma sa bla na'i rting la/ oM badzra kI li kI la ya/ che ge mo mA ra ya sarba big+h+nAn baM hUM phaT/ ces phur pas gdab bo// rnam par shes pa'i tshogs brgyad la/ de nas thal mo brdab cing nad dang gdon bgegs thams cad brlag par bsam mo zhes pa ni/ thal mo brdab cing gdon bgegs stong phrag brgyad cu/ sku la bsngo ba'i dgra thams cad dang / rnam par shes pa dbang du bsdus shing lus rdul phran du rlogs shig ces brjod do// de nas las kyi mtha' brtul bar bya ba'i phyir/ bsreg mnan bskyar ba nyams dang sbyar// zhes 'byung ste/ thab khung rnying pa'am sar par gdug pa can gyi shing la me btang la/ sbyin sreg bya ba dang / mnan pa bskyar ba kun man ngag bzhin du shes par bya'o// bsnyen pa'i rim pa bstan pa'o// // bcom ldan 'das rdo rje 'dzin la phyag 'tshal lo// bstod pa ni/ lcang lo can gyi gnas mchog dam pa nas// rig sngags gsang sngags kun gyi bdag po ste// log 'dren bgegs kyi tshogs rnams 'joms mdzad pa// bcom ldan rdo rje bsnams la phyag 'tshal bstod// klu chen rgyal po mtha' yas ni// sku mdog ljang gu sna tshogs mdog // phyag gnyis thal sbyar rin chen 'dzin// sbrul mgo dgu yi btsun mo yis// mgul nas 'khyud pa'i 'khor bcas la// mchod cing bstod de phyag kyang 'tshal// bdud rtsi zil dngar sman gyis mchod// klu yi gdug rtsub zhi gyur cig // oM nA ga badzra pu Sh+pe hUM/ oM nA ge badzra d+hU pe hUM/ oM nA ga badzra A lo ke hraMH/ oM nA ga badzra gan+dA+e gaM/ oM nA ga badzra ni bi d+ye hUM/ oM nA ga badzra bo d+ha ka re hUM/ bstod pa dang mchod pa'i rim pa'o// // bcom ldan 'das rdo rje 'dzin la phyag 'tshal lo// ser ba dbab par 'dod na/ maN+Dal gru bzhi pa cig byas la/ de'i steng du lnga ldan mtha' yas sbrul rgyu ba'i gzugs dang / bzed zhal dang / mchod pa rnam pa lnga dang / dug rdzas sna tshogs dang / yungs kar la sogs pa'i rdzas dang / dri mi zhim pa sna tshogs bsag go// rabs chad kyi thod pa mtshan ngan cig gi nang du/ tshil dang / khyi nag dang / bong bu nag po dang / rta nag po dang / de rnams kyi khrag blugs so// thod pa'i phyi rol du yang bsku'o// tshil chen dang / khrag phyed phyed dong chung du yang blugs la/ zor thun gyi rdzas su gzhag go// thod pa'i nang du ser ba byung ba'i chu yang blugs so// thod pa de yugs sa mo'i dor rtas dril la maN+Dal gyi byang shar du gru gsum gyi steng du gzhag go// 'gram du seng ldeng gi phur pa cig kyang gzhug go// de nas phyag na rdo rje bskyed la mchod pa dang / bstod pa dang / sngags bzlas pa kun bsnyen pa ltar bya'o// de nas las la sbyor ka ni/ mchod bstod gong bzhin bya// sngags 'di bdun 'bum bzlas shing // thod pa dong chung du ser rta'i nang du yungs kar la sogs pa'i thun brdeg go// nyi mas bla na ser ba phob/ klad pa nan ser ba phob/ kun zhi ser ba phob/ tsit+ta ku li nan ser ba phob// tsi tra mutra ser ba phob/ bzlog byer ser ba phob/ nA ga hril hril ser ba phob// nA ga phrom ser ba phob/ nA ga phob ser ba phob ces bzlas so// sngags de rnams yi ger bris pa thod par gzhug go// de nas skabs skabs su gtor ma gtong ngo // de nas thod pa khyer la yul gyi chu mig gam/ lha tho'i rtsar song la gser skyems gtang // lha 'dre la dmod btsugs la thod pa gzhag go// 'gram du phyag na rdo rjer byin gyis brlabs la gzugs so// de nas dong chung gi khrag dum ka yang gtor ro// de nas dong chung gi khrag la khrag dum ka yang bsnan la/ gong bzhin zor sgrub zhag lnga'am drug tu bya'o// de nas rtag tu sngas su bcug la thun brdeg go// de nas dgra'i yul du phyin la/ zhing thog dang ser rta'i thog tu zor 'phang ngo // thun brdeg go// yul 'dir sngags bzlas shing ser ba phob bya'o// ser ba dbab pa'i rim pa'o// // bcom ldan 'das rdo rje 'dzin la phyag 'tshal lo// ser ba bsrung bar 'dod na maN+Dal mchod pa gong bzhin du byas nas/ thal chen dang / ske tshe dang / phur pa rnams bsags la/ lag na rdo rjer byin gyis brlabs la/ nyi ma sa bla'i rting la badzra pra be+e sha ya phaT/ sa 'di srungs shig byer ya zhes 'bum tsam bzlas so// skabs su gtor ma gtang ngo // thal chen dang ske tshe ras kyi khung du phur la phur pa'i ske la gdags so// phur pa khyer la yul phyogs bzhi mtshams brgyad du lha ma srin sde brgyad la phur pa btab par dmigs la tho gzugs so// de nas ser ba byung na/ ser ba 'ong ba'i phyogs su thal chen dang ske tshe 'phang zhing sngags bzlas/ g.yas g.yon du mdzub ris byas la bsrung ngo // des kyang ma thub na/ rang gi lag pa g.yas g.yon du/ bsrung ba'i zhing yul bsams la/ thal mo kha sbub ste/ ser ba pha ri la 'phangs par bsam mo// sngags ni nyi ma sa bla na'i rting la/ badzra pra be sha ya phaT/ sa 'di srungs shig byer ya bya'o// des ser ba thub par 'gyur ro// ser ba bsrung ba'i rim pa'o// // bcom ldan 'das rdo rje 'dzin la phyag 'tshal lo// char dbab par 'dod na/ klu'i rten sa chu mig gi bgab ni dma' bar sbra phub la maN+Dal bya/ phyag na rdo rje dang lnga ldan sbrul dgu pa mchod pa dang / bstod pa byas la gzungs gdon/ klu mchod bya'o// chu gtor gtang // de nas mdun du gru gsum brus la/ bag phye las klu'i gzugs byas la gzhug go// de nas bdag nyid phyag na rdo rje'i nga rgyal byas la/ seng ldeng gi phur pa thogs la/ nyi ma sa bla na'i rting la/ nA ga hril hril/ nA ga phrom phrom/ nA ga phob/ char pa phob ces mang du bzlas so// klu'i spyi bor phur pa btab la char pa phob ces bya'o// de nas gtor ma gtang // de nas dong sas bkab la char pa phob ces bya'o// dus dus bslang zhes bya ba ni/ zhag re lon zhing chu mig la yar yar sbra phub la maN+Dal dang / de ltar nub re re zhing re re bya'o// zhag bdun pa la chu mig gi thog tu sbra phub la maN+Dal dang mchod bstod la sogs pa gong bzhin du byas la/ klu'i gzugs la sngags bzlas la phur pa gdab po// zhag bdun du bya'o// char dbab ba'i rim pa'o// // bcom ldan 'das rdo rje 'dzin la phyag 'tshal lo// klu bzlog par 'dod na/ maN+Dal bya ba dang / bskyed pa dang / mchod pa dang / bstod pa kun gong bzhin du byas la/ mdun du dong gru gsum brus la/ dong gi nang du bag phye las klu'i gzugs byas la gzhug go// rdzas ni tshil chen dang / gla rtsi dang / tshon skud sna lnga las sngags mdud byas pa dang / seng ldeng gi phur pa dang / de rnams la lhar bskyed pa dang / mchod bstod byas la sngags 'di bzlas so// nyi ma sa bla na klad pa naM/ ku na zhi tsiT+Ta ku linaM/ tseT+ra muT+ra bzlog byer/ nA ga shig nA ga byer/ nA ga naM/ nA ga mgo naM/ nA ga ha na ha na/ nA ga ha na ha na mA ra ya rbad naM zhes grangs mang du bzlas la/ tshil chen na sar bsku/ gla rtsi lus kun du bsku/ sngags mdud lus la gdags/ mdun du dong gru gsum brus la/ bag phye las klu'i gzugs byas te bcug la/ de la bdag la gnod pa'i klu dgug gzhug bya/ bdag nyid phyag na rdo rjer bskyed la phur pa dril zhing sngags bzlas la/ seng ldeng gi phur pa klu la gdab bo/ de nas klu'i gzugs de'i thod par bcug la/ lha khang gi them pa'i 'og tu mnan no// dus thams cad du lha'i nga rgyal du byas la bzlas pa bya'o// bsrung ba'i cho ga bla na med pa'i dis ci 'dra ba yang thub bo// klu bzlog pa'i rim pa'o// // bcom ldan 'das rdo rje 'dzin la phyag 'tshal lo// sa bdag gnod pa bzlog par 'dod na bsnyen pa gong bzhin du bya/ maN+Dal dang mchod pa kun byas la/ mdun du dong gru gsum brus la nad du bag phye las sa bdag gi gzugs byas la/ tshon skud kyis ske nas btags la gzhug // rdzas la tshil chen dang / tshon skud sna lnga las sngags mdud byas la/ gla rtsi dang / seng ldang gi phur pa la sngags 'di bdun 'bum bzlas// skabs su gtor ma gtang // nyi mas bla na'i rting la/ sa dom nag po sod/ sa dom nag po sod/ sa dom nag po nan/ sa dom nag po nan zhes bzlas la/ tshil chen na sar bsku/ sngags mdud lus la gdags la/ gla rtsis lus kun du bkru/ seng ldeng gi phur pa la sngags 'di bdun 'bum bzlas la/ sa bdag gi snying gar gdab/ sa bdag thod par bcug la mchod rten gyi 'og tu mnan/ dus thams cad du gong bzhin du bya'o// sa bdag bzlog pa'i rim pa'o// // bcom ldan 'das rdo rje 'dzin la phyag 'tshal lo// bdud dang ma mo dang / btsan dang 'byung po phal pa'i gnod pa bzlog par 'dod na/ sngon du bsnyen pa byas la/ yang maN+Dal dang / lha bskyed pa dang / mchod pa dang / bstod pa kun byas la/ mdun du dong gru gsum brus la/ ngar zan las 'byung po'i gzugs byas la/ tshon skud kyis ske nas btags la nang du gzhug go// gnod pa'i 'byung po de la dgug gzhug byas la/ bdag nyid lha'i nga rgyal du gnas te/ phur pa dang yungs kar la sngags 'di bzlas la/ 'byung po la yungs kar gyi thun brdeg // nyi ma sa bla na'i rting la phyug tsi phaT/ tsi ga phyu phaT/ lce ba ti phaT ces nus tshad bzlas la// 'byung po'i gzugs thod par bcug la/ mchod rten gyi 'og tu mnan no// skrang 'bur byung ba la yang gdab bo// bdud dang ma mo dang btsan dang / 'byung po thams cad bzlog pa'i rim pa'o// // bcom ldan 'das rdo rje 'dzin la phyag 'tshal lo// kun du bsrung ba 'di khyad par du rgyal po la bya'o// bsnyen pa gong du byas la/ maN+Dal dang / lha bskyed pa dang / mchod bstod byas la/ mdun du dong gru gsum du/ ngar zan las rgyal po'i gzugs byas la bcug la tshon skud kyis ske nas gdags so// de nas phur pa dang / nyungs kar dang / nyungs nag dang / ske tshe dang / thal chen la sngags 'di bzlas pa mang du bya'o// skra spyi bor bcings la/ nyi ma sa bla na'i rting la/ e pa ka ra tse/ di nA ga bar ma pa la se to ye zhes bzlas la/ gzugs la yungs kar la sogs pa'i thun brdeg go// snying gar phur pa btab pa thod par bcug la/ ce ti'i 'og tu mnan no// rgyal po bzlog pa'i rim pa'o// // bcom ldan 'das rdo rje 'dzin la phyag 'tshal lo// kun du srung bar byed na/ bca' gzhi gong dang 'dra/ skra spyi bor bcings la/ sngags 'di bzlas/ nyi ma sa bla na'i rting la/ e pa ka ra tse/ di nA ga bar ma/ pa la se to ye/ shig byer nan/ go nan/ ha na ha na mA ra ya rbad nan zhes mang du bzlas la// thun dang mnan pa kun gong bzhin bya'o// thams cad bsrung ba'i rim pa'o// // bcom ldan 'das rdo rje 'dzin la phyag 'tshal lo// 'gong pos gnod na 'di ltar bya ste/ sngon du bsnyen pa byas la/ mdun du dong gru gsum brus la/ dong gi nang du ngar zan lnga bcug la tshon skud kyis ske nas btags la gzhag go// gang gnod pa'i 'gong po bris la lus la gzhug // de nas maN+Dal byas la/ lha bskyed pa dang / mchod bstod byas la sngags bzlas so// nyi ma sa bla na'i rting la/ mgo ste sa ste nan zhes mang du bzlas la thun brdeg go// phur pa btab la thod par gzhug // rab gnas byas pa'i mchod rten 'og tu mnan no// phyag na rdo rje'i nga rgyal dang stang stabs kyis mtshams bcad do// 'gong po thams cad bzlog pa'i rim pa'o// // bcom ldan 'das rdo rje 'dzin la phyag 'tshal lo// kun du bsrung ba zhes bya ba/ sngags pa gzhan gyi sbod gtong bsrung bar 'dod na/ sngon du bsnyen pa byas la/ de nas maN+Dal bya ba dang / bzed zhal dang / mchod pa bsham pa dang / maN+Dal gyi steng du mchod rten nag po khong stong brtsigs pa'i nang du kho'i gzugs bag zan las byas la/ ming rus bcug la gzhag go// bum pa'i nang du phyag na rdo rje bag zan las byas la gzhug go// rdo rjes de'i lus 'gems par bsam mo// mchod rten gyi 'og tu dong gru gsum brus la/ de'i nang du yang kho'i gzugs dang / ming rus bcug la/ sbrul dang sbal pa gnyis kyi lto bar bcug la/ klu lnga ldan sbrul dgu pas za bar bsam mo/ de thod par bcug la gru gsum du gzhug // lan cig gzhung bzhin du mnan par bya'o// bdag rang phyag na rdo rjer bsams la/ phur pa 'dril zhing sngags bzlas pas/ kho'i srung ma bdag gi bka' nyan cing las byed par bsam mo// bdag gis rbad pas kho rang gi srog gcod par bsam mo// de nas thun rdzas dang phur pa rnams bsags la/ lha bskyed pa dang / mchod bstod dang / sngags ni nyi ma sa bla na'i rting la/ bar ma ma hA AHhUM hUM phaT phaT swA hA zhes 'grub tshad bzlas/ bskor ba phyin ci log tu bya/ thun brdeg // mnan zor gyi mtha' brtul lo// sbod gtong thams cad bzlog pa'i rim pa'o// // bcom ldan 'das rdo rje 'dzin la phyag 'tshal lo// mdun du 'brub khung gru gsum du// dgra dang bgegs kyi ling+ge gzhug // dgra yi ling+ga rkang rjes dang // dri ma phyi sa gcin las bya'o// rabs chad thod par bcug nas ni// thod pa yugs sa'i zhabs mas dril// de yang re ba'i steng du gzhag // 'gram du dug rdzas sna tshogs dang // drag po'i rdzas rnams bzhag nas ni// skabs su dug thun rdzas thun brdeg // de yi 'gram du maN+Dal te// bzed zhal mchod pa rnam lnga bsham// bdag nyid phyag na rdo rje dang // lnga ldan bskyed cing spyan drangs dang // mchod dang bstod dang gsol ba gdab// de nas sngags kyi bzlas brjod ni// nyi ma sa bla naM/ klad pa naM/ kun zhi tsit+ta ku li naM/ tsi tra mu tra bzlog byer/ thum ril rbad che ge mo mA ra ya dzaHrbad naM/ 'bum mam sum 'bum bzlas la/ skabs skabs su ag tshe ba na mar thun brdeg go// de ltar byas nas thod pa khyer la/ lam rgya gram mam/ mchod rten dang / dur khrod dam/ gong gsum mam/ chu mig gam/ la btsas sam/ chu gling la mnan pa gzhung bzhin du bya'o// dgra dang bgegs kyi ling+ga bca' ba'i rim pa'o// // bcom ldan 'das rdo rje 'dzin la phyag 'tshal lo// dgra gsad pa'i rim pa ni dang por bdag rnal 'byor pa'i mdun du mdzub gang pa'i 'brub khung gru gsum brus te/ dur khrod kyi sol bas nag por byug go// de'i nang du dgra bo'i rkang rjes kyi sa dang / bag phye las ling+ga byas la/ ming byang bcug la gru gsum du gzhug // de'i khar g.yam pa sngon po cig la// yung ba ser pos ri rab dang / rdo rje rgya gram gyi gzugs bris la/ kha bcad la gzhag go// 'gram du bzed zhal dang mchod pa rnam lnga bshams la/ bdag nyid phyag na rdo rje dang / mdun du lnga ldan bskyed cing spyan drangs/ mchod pa dang / bstod pa dang / gsol ba gdab/ gu gul dag gis lha dang dbral/ thun gyi rdzas rnams bsags nas ni/ drag po'i sngags ni bzlas brjod bya'o// nyi mas bla naM/ klad pa naM ku na zhi/ tsit+ta ku li naM/ tsi tra mu tra bzlog byer/ thum ril rbad che ge mo mA ra ya dzaH rbad naM zhes 'bum bzlas/ de nas ling+ga'i mgo bcad la// mgo dang ling+ga sar pa gnyis// rabs chad thod pa'i nang du gzhug // mnan pa sgrub pa tshul bzhin bya// lha 'dre gnas pa'i sa ru gzhug // ling+ga'i lus dang gsar pa gnyis// ral gris gtubs la drag po'i rdzas dang gdug pa can gyi shing la sbyin sreg tshul bzhin du bya'o// dgra la bya ba'i rim pa'o// // bcom ldan 'das rdo rje 'dzin la phyag 'tshal lo// sbyin sreg byed na sla ba'am thab khung rnying pa ru/ brgya'am yang na lnga bzhi gcig // bskyar zhing las la sbyar bar bya// gdug pa'i rdzas ni sna tshogs dang / mar nag tshil chen ske tshe dang // til dang ming byang spel te bsreg // me lha bskyed la sbyin sreg dbul// sngags ni nyi ma sa bla na'i rting la che ge mo rak+Sha shAn+tiM ku ru mA ra ya rbad ces pas/ dug sna tshogs dang / dri mi zhim pa sna tshogs dang / drag po'i rdzas sna tshogs dang / mar nag la sogs pas sbyin sreg bya'o// ting nge 'dzin dgra bgegs gang yin par mos par byas la// rdzas re dang sngags re bstun zhing sbyin sreg bya'o phyag na rdo rje dang / lnga ldan bskyed pa dang / spyan drangs pa dang / mchod pa dang / bstod pa byas la/ de nas me lha bskyed la sbyin sreg bya'o// drag po dang zhi ba'i sbyin sreg gi rim pa'o// // bcom ldan 'das rdo rje 'dzin la phyag 'tshal lo// gru gsum nyis 'gyur bris la nang thal ba 'jam pos byug // kha rtsang dmar gyis bskor/ nyi ma sa bla na la sogs pa la 'di gdags so// shig byer nan/ mgo nan/ ha na ha na mA ra ya rbad nan/ sbal pa'am/ sbrul lta bu'i rjes byung na 'gong po yin/ bong bu'i rjes byung na 'gong po yin// u ma pa'i bshags pa 'dra ba byung na rgyal po yin/ shing lo lta bu'i rjes sam ral pa bsnyigs pa lta bu'i rjes byung na bdud yin/ mda' mang po bzhag pa 'dra ba'i rjes byung na btsan yin/ phug ron gyi bya bra'i rjes 'dra ba'am/ lcags thag sprel ba'i rjes byung na ma mo yin/ de rnams gang byung ba dang las la sbyar ro// rdo rje lce dbab kyi 'grel pa mu tig gi phreng ba zhes bya ba'i rim pa/ rgya gar gyi mkhan po rgyal bu sprin gyi shugs can gyis mdzad pa rdzogs so// // slad kyi paN+Di ta dza yA ka ra dang / lo tsA ba mar pas bsgyur cing zhus te gtan la phab pa'o// 