@##// rgya gar skad du/ A R+Ya nI lA m+ba ra d+had+ha ra badzra pA Ni sA d+ha na no pi ka / bod skad du/ 'phags pa lag na rdo rje gos sngon po can gyi sgrub thabs/ dpal ldan gos sngon can la phyag 'tshal lo// 'gro ba sems can mun 'thoms pa'i// kun nas dkris pa'i nyon mongs kun// sgron mes gsal phyir sgrub pa'i thabs// dpal ldan rdo rje 'dzin la gus btud de// bla ma brgyud pa'i man ngag ni// klu yi byang chub nyid kyis rim// bzhin bshad rigs rnams 'os su grub pa yi// sngags pa yon tan kun ldan pa'i// yid 'ong bkra shis bde gnas su// bla med rgyu ru rag gnas la// snying gar nyi la hUM bzhag ste// byin brlabs bltas te bka' bsgo la// 'od kyis bgegs la thog rnams dbab// b+h+rUM gyi tshig dang yang dag ldan// hUM las 'od zer ha 'phros pas// rdo rje 'khor lo ral gri dang // me yi khang pa yongs su / badzra tsakra ha na dang // dz+wa la raM yang yongs su brjod// g.yas pa'i raM dang g.yon pa'i a// snying rjes bgegs gsos byer bar 'gyur// rgyud 'os gyur nas rang byung gi / de 'od las byung nyid [(]kyil [,]dkyil [)]du// slob dpon sangs rgyas bcas spyan drang // bla ma mi bskyod gzugs 'dzin la// phyag 'tshal phyi nang bzhi yis mchod// sdig pa bshags nas sdom pa gzung // yi rang bskul dang gsol ba gdab// bsngo dang skyabs 'gro sems bskyed de// tshad med bzhi po yongs su bskyed// rgyu dang mi rgyu'i rnam pa kun// thams cad yongs su dag pa las// rang byung sngags bskyed 'byung ba yi// gzhal yas lam ldan rab tu bcas// gru bzhi pa la sgo bzhi pa// ka ba brgyad dang rin chen mdzes// dra ba dra phyed pha gu dang // dar dpyangs rta babs rnams dang ldan// seng ge 'khor lo nyi zla'i gdan// de steng hUM las rdo rjer gyur// de las dpal ldan gnyis kyi bdag // nyon mongs kun sel gtum bo'i gzugs// rigs lnga'i sangs rgyas dbu la brgyan// mthing ga gos sngon sku la gsol// rdo rje dril bu lag na thogs// thun mong las dang rjes mthun no// mchog kyang thogs pa med par ro// sbrul bzhis lus la rnam par brgyan// spyan dmar mche gtsigs sbrul nag za// rin chen dpa' bo'i chas kyis brgyan// brkyang bskum khro bo brjid pa'i zhal// gsus khyim che zhing 'jigs pa can// de gsal mdun du ye shes dgug // bgegs bsal mchod dang gtor mas mnyes// e ma ho dpal ldan gos sngon can// lus kyi rtog pa bsal ba'i phyir// ye shes thugs rje chen po'i dang // bdag lus ye shes skur byin rlobs// zhes gsol ba gdab bo// de nas sku gsung thugs gnas su// yig 'bru gsum las 'od byung nas// mi sdug yig 'bru 'od kyi gzugs// bsdus shing bsregs te sbyangs pa las// ye shes gsum ni gnas su bzhag // ye shes rigs lngas byin gyis brlabs// dbang bskur mi bskyod rigs lngas brgyan// oM sarba ta thA ga ta gu h+ya a b+hi Shiny+tsa/ zhes bya ba'i sngags kyis/ ngag yongs su dag par byas te/ gsang sngags bzlas so// gsal ba rnam gnyis rags dang phra// bdag dang gzhan gyi rnam pa la// gsal bar byed pa de nyid do// rgyud rnams sbyangs pa'i bzlas pa ni// rags pa dang ni phra ba'o// rags pa gnyis te ba thag dang // ba thag med de gnyis ka la// mgal me phreng ba nyi ma'i tshul// phra yang gsum du 'byung ba ni// hUM bskul bsreg pa raM yin te// lte bar bkru ba spyi bo a// mtshan ma 'dod pa'i bzlas pa la// rnam pa lngar 'dis ma byas pa// 'od zer dkar dmar 'phro 'du dang // ba thag gzings dang dmigs pa med// snying gar bskor ro mtshan ma 'byung // raM dang hUM las me byung bas// ye shes lus su gsal bar snang // grub rtags thon pa'i rtags gsum las// 'od sgra sku ston sgyu ma dang // tshogs dang gtor mas bzlog par bya// de rjes sangs rgyas lung ston 'byung // grogs ni khrus dang sreg dang tshe// bdud rtsi klog 'don maN+Dal dang // tshogs dang sbyin sreg gsad pa dang // tsha tsha gtor ma la sogs pa// 'di yang grogs su 'gro ba yin// de nas gser la sogs pa 'grub// mchog 'dod pa yi sems can gyis// thabs dang shes rab 'khor lo bzhi// snying nas sbyor ba gsum gyi rtsa// yi ge thig les yang dag mtshan// dbus su thabs dang shes rab 'bar// dbu ma dbyings nas sprul pa ru// ye shes gsal bar dbyings la thug // de tshe mi gnas bsam dang bral// 'gro ba'i tshe dbang gang gi rtsa// kha phye ba yi nang nas thig le bsam// ba thag phug nas thig le la// thim mo de la blo gtad pas// mtha' 'das rang bzhin med pa'o// 'jug pa ba thag bzhi po yang // srid gsum 'joms pa'i rang bzhin te// stong pa ba thag bzhi por thim// dbang po thig le med pa la// dbu ma chen po'i dbyings nyid du// ye shes phra mo las kyis spros// 'byung 'jug phra ba'i ba thag ni// skor bdun 'ong dang 'gro ba 'grub// rtags lnga la bzla phyag rgya yi// ye shes chen po thob par 'gyur// 'di ni gang zag snod can la// gang zag tshul 'chos g.yo can rnams// gsang sngags phrag khyer ngan song rgyu// de la sbyin par mi bya'o// tshul bzhin bsgrub pa'i gang zag la// dngos grub klu mo mkha' 'gros ster// brgyud pa'i rim pa man ngag 'di bkod pas// tshig dang don la nyes pa yang yod srid// rigs lnga bde bar gshegs pa dang // mkhas pa rnams la bzod par gsol// khengs pa rnyed pa bkur stir la sogs min// phyi rabs rtsod pa'i dus su sems can dngos grub 'byung // 'di brtsams pa yi bsod nams kyis// khams gsum sems can ma lus kun// rags dang phra ba'i rtog pa kun spangs nas// yongs su dag pa'i sa thob shog // dge slong klu'i byang chub kyis mdzad pa'i sgrub thabs rdzogs so// 