@#// rnal 'byor rtog pa'i gegs sel ba zhes bya ba/ rje btsun bla ma rnams dang / dpal rdo rje sems dpa' la phyag 'tshal lo// ci phyir zhen gang gis gang la gang ltar bsgom// rtags dang yon tan bar chad gegs skyon bsal// de dag shes na goms pas byang chub 'thob// ma thos mi shes mi grub yang na 'gyangs// dang po ci phyir bsgom pa gzung 'dzin gnyis// ma spangs ji bzhin ma bsgoms rnal 'byor pas// phyag 'tshal mchod bshags sbyin pa mang byas kyang // bsod nams 'phel yang ye shes rdzogs mi 'gyur// gnyis pa gang gis rnal 'byor dang ldan pa// thos mang brtson zhing dam tshig sdom gnas shing // mchod dang sbyin mos byang chub sems ldan pa// de ni theg chen gsang ba'i snod yin bsgom// gsum pa gang la zhe na rang gi sems// ji bzhin ma bcos ye nas rnam dag cing // spros bral yod med rtag chad mtha' spangs pa// de la g.yeng ba med par rtag tu gnas// bzhi pa gang ltar bsgom pa bsgom bya dang // bsgom pa gnyis med rang gi ngo bo la// ci yang med la cir yang snang gsal bar// bying rmugs spros pa'i rtog pa med par bsgom// lnga pa de rtags rnal 'byor brtson ldan la// dang po gnyid dang 'dod sred chung bar 'gyur// de nas rim gyis rmi lam 'dod la sogs// rtog pa ji bzhin cho 'phrul gzugs kyang ston// drug pa de yi yon tan bsam brjod pa// mngon sum tshe ring nad rnams gso ba dang // bgegs sel la sogs yon tan mang po 'byung // de bzhin rim gyis byang chub lam la 'jug // bdun pa bar chad bgegs ni rnal 'byor ba// gnas sbang gnas 'tshol gzhan du 'gro 'dod na// gnod sbyin gzhan dang gzhan du 'gro 'dod de// rnal 'byor sems la zhugs nas gnas gzhan 'phen// gal te rnal 'byor bsgom zhing gnas bzung bas// smra bcad par skabs nang du gzhan 'jug dang / phyir byung khengs grags 'dod brkam zas nor tshol// yi dags 'dod sred can gdon de sems zhugs// gal te rnal 'byor sems 'khrugs 'thab 'dod cing // 'khor la gshe dang gzhan la spyod byed na// 'byung po'i bdag po ye ba sho na pa// sgrub pa de yi snying la zhugs pa yin// gal te rnal 'byor 'phres shing nyal la dga'// zas skom sred cing bzlas la mi brtson na// lto 'phye nyal brtson snyom byed ces bya ba// rnal 'byor sems la zhugs nas gnas par byed// gal te rnal 'byor rang gi longs spyod rkyen// yo byad srung zhing so 'dzugs srung ma bsko// gsog phyir 'dod tshol gzhan du gtong 'dod na// gnod sbyin nor bsrung zhes bya sems la zhugs// gal te rnal 'byor pha ma spun tshogs la// chags nas smon lam rim gros srung byed na// lhan cig skyes pa'i bag chags ma byang bas// nyon mongs ma sbangs byang chub ring bar 'gyur// gal te rnal 'byor gza' skar 'jug phod dang // dus dang lo zla bzang ngan na rtsi byed na// dbyer med mnyam pa nyid dang 'gal bas na// byang chub thob par rab tu dka' bar 'gyur// gal te rnal 'byor thos mang rtogs che zhing // bsgom brtson bsnyems pas bdag bstod gzhan smod na// nyon mongs ma spangs nga rgyal 'phel 'gyur bas// phyir yang lhung zhing byang chub ring bar 'gyur// gal te rnal 'byor bdag la gzhan dag gis// sngon dang da ltar ma 'ongs gnod byed ces// zhe sdang skyes nas rig sngags gsod gtong na// zhe sdang dbang gis byang chub ring bar 'gyur// gal te bdag la gzhan gyi mchod bkur zhing // bsngags pa mang brjod bstod la sems dga' na// 'gro la phyogs char gyur te chags sems kyis// byang chub lam la 'dis kyang ring bar 'gyur// gal te rnal 'byor 'khor mang 'du long dag // rgyal po lta bur mang por brten na ni// khengs grags yin pas bsgom pa g.yeng ba'i rgyu// byang chub lam las shin tu ring bar 'gyur// brgyad pa skyon bsal thabs ni rnal 'byor ba// sems la bar chad mtshan ma de byung na// 'di ltar bsams nas mtshan rtog bsal bar bya// chos su ci snang sems las gzhan med cing // sems kyi rang bzhin chos nyid ngo bo la// bzang ngan sbong len 'dod sred byams sdang sogs// rtog dang rtog pa'i dbang gis bgegs byung na// sems la bltas na gang yang mi snang bas// snang med sems rtog mtshan ma ga la yod// bdag rtog mtshan mar sems la bzung nyes pas// rtog pa thams cad spangs shing rtog med gnas// rtog pa med pa la yang gnas pa med// de ltar ring du gnas na rtog bgegs ni// myur bar zhig nas ji bzhin bsgom pa la// bar chad sems kyi rtog pa 'byung mi 'gyur// byang chub 'bras bu myur du thob par 'gyur// rnal 'byor ba'i rtog ba'i gegs sel ba zhes bya ba dngos grub brnyes pa'i slob dpon mkhas pa chen po sangs rgyas gsang ba'i zhal snga nas mdzad pa rdzogs so// 