@#// rgya gar skad du/ b+ha ga bAn badzra pA Ni sto tra/ bod skad du/ bcom ldan 'das phyag na rdo rje la bstod pa/ dpal phyag na rdo rje la phyag 'tshal lo// hUM bcom ldan phyag na rdo rje ni// sku mchog 'bar ba'i 'od zer can// gdug pa ma lus 'dul mdzad cing // stobs po che la phyag 'tshal lo// bcom ldan phyag na rdo rje ni// gsung mchog 'bar ba'i 'od zer can// ngag gi nyes pa 'joms mdzad pa// sngags rnams gsung la phyag 'tshal lo// bcom ldan phyag na rdo rje ni// thugs mchog 'bar ba'i 'od zer can// rnam rtog ma lus 'joms mdzad pa// rdo rje bsnams la phyag 'tshal lo// bcom ldan phyag na rdo rje ni// sku mdog sngon po 'od zer 'bar// rdo rje'i stobs kyis 'byung po 'dul// rdo rje bsnams la phyag 'tshal lo// las kyi gnod sbyin chen po rnams// 'jigs su rung ba'i cha byad can// ma lus thams cad 'jigs par byed// 'jigs byed khyod la phyag 'tshal lo// lcang lo can gyi gnas mchog dam pa na// gsang sngags rig sngags kun gyi bdag po ste// log 'dren bgegs kyi tshogs rnams 'joms mdzad pa// bcom ldan rdo rje bsnams la phyag 'tshal lo// bcom ldan 'das phyag na rdo rje la bstod pa rdzogs so// 