@##// rgya gar skad du/ tat+t+wa gar+b+ha nA ma sA d+ha nAM/ bod skad du/ de kho na'i snying po zhes bya ba'i sgrub pa'i thabs zhes bya ba/ dpal rdo rje sems dpa' la phyag 'tshal lo// phyogs ro cha gcig snang ba'i byang chub zla ba rdo rje nor bu'i mthar 'dzin cing // phyogs zhal dga' ba rnam dag nyi zla'i spyan dang nyi ma'i phyag mnga' nam mkha' 'dra// rgyu ma'i mgo dang rgyu gdul glang chen lpags ni rked mthar phyin pa btsun mor bcas// mchog dang bral ba'i zhabs ni g.yas brkyang gnyis sbyor khro bo'i tshul la phyag 'tshal lo// rang byung bde ba rtogs pa las// 'byung ba mang po nyams myong zhing // rigs kyi phyag rgya'i spyod pa ni// bde ba dang 'brel yongs dag blo// dbugs ldan dur khrod gnas su ni// brtse ba gzhan gyis dbang byas te// dmar la sogs pa'i ri lu lnga// khar bcug nas ni smon lam gdon// sems can don phyir byed pa che// he ru kar bdag dran par shog // ye shes gcig bdag mnyam bzhag pas// bla ma la sogs mchod par bya// gnod mdzes sngags spros lha mo yi// khro mo khwa gdong sogs brgyad kyis// bgegs gtor nas ni mi thod du// dron mo'i khrag ni gsol bar mdzad// tshangs sogs lha dang mi'am ci// mkha' las rgyal bar gyur pa dag // sa gzhi 'bar ba'i mes bsregs te// thal bar gyur nas dengs par 'gyur// mgo rdum gar byed dum sgong can// mi bzad ha ha'i sgras 'khrugs shig // ro bsreg dud pa 'khyil pa dang // phaT sgra'i dbugs kyis khyab gyur pa// myos bcas dag pa'i gzugs kyis ni// sgyu 'phrul rgyu phreng gis brgyan pa// hUM spros rdo rje dra ba yi// nang gi rang gi sa bon gyi// 'od zer spros pas sa yi steng // ma lus sbyang ba byas pa yis// phung po'i sgrib pa kun rtog ni// log par shes 'dra rang nyid kyi// rnam pa lhag ma blo yis lta// mig yor bdag nyid dga' ba yis// sgra tsam las ni nges 'byung ba'i// chos dbyings nang du chud de bzhin// dang por rlung sogs 'gyur ba'i mthar// ri bo che stengs pad+ma las// yig gsum las mtha' 'khor lo gsum// bsdoms nas sgyu 'phrul 'grub par 'gyur// ma rig sgo nga'i sbubs 'joms pa'i// chem chem 'jigs su rung ba yi// sgra yi khams gsum 'khrug pa ni// zad byed 'gro drug 'jigs mdzad cing // mtshan mo 'jigs byed sgo nga'i cha// gnyis la g.yas brkyang zhabs kyis bzhugs// rtag tu dga' ba bzhi pa yi// zhal drug chu bo las rgyal ba// yan lag bcu gnyis mthar phyin 'chad// gzugs dang sa yi phyag gis mtshan// sbyin pa la sogs mthar phyin phyir// sku chen phyag rgya drug dang ldan// mi yi phreng ba'i dbang po dang // khams gsum tha dad med pa nyid// gnas ngan len sogs ma rungs dag // bcom phyir stag lpags na bza' bsnams// zhal sprad chos kyi phyag rgya ste// las kyi nang du skul mdzad cing // dam tshig skad cig phag mo dang // 'khyud pas phyag rgya chen por ldan// ye shes chen po sdom mdzad pas// ral pa zla bas mtshan pa 'chang // la la nA sogs kyis brgyan pa// steng 'og 'jal ba'i spyan dang ldan// mthar bcom nam mkha' lding dang ni// thod pa yi ni thod kyis mtshan// rgyu 'bras mnyam par sbyor bas na// dbus ma rigs lnga'i bdag nyid can// byang chub phyogs dang bdud rtsi'i khams// gsang ba'i gnas kyi spyod yul nyid// mngon shes go cha dam pa yis// snying sogs yan lag rnam drug mtshan// rtse gsum gri gug dgra sta sogs// thod pa kha T+wAM zhags pa dang // tshangs mgo rdor dril glang po yi// lpags bsnams nam mkha' dang 'dra ni// tshim dang chad dang 'jigs pa dang // sad dang ye shes bzhi 'dzin phyir// bdud bzhi po ni bkug pa yi// dag pa'i phyag ni rnam par brgyan// rnam pa kun du rgya che ba// spro dang bsdu bar mdzad pa'o// zhi gnas rnam par rtog med bdag // dag pa'i blo ni gcig par 'grub// phung po la sogs byin rlabs pa// sems rgyud dgod pa'i rgyur 'gyur bas// rnam rtog gzugs brnyan yin pa'i phyir// bya min rnal 'byor mthar son pas// yi ge nyi shu rtsa bzhi yis// mgo sogs gnas rnams dgod bya zhing // go cha chen po dang ldan pas// ye shes phyag rgya rab tu bstan// ye shes sku lus spyi tshugs su// mkha' las rab tu 'bab 'gyur ba// zhu ba'i ye shes bdud rtsir ro// he ru ka yi rnam pa ni// 'bab pa gang yin rgyu mi 'gyur// bcas pa'i khams gsum 'di khyab pa// shin tu bsil ba steng gi sgo// dzA lan+d+ha ra nas gzhug bya// gnas su rgyu ba'i sbyor bas ni// thim dang longs spyod dbang byas pa'i// rim gyis zla ba mthar rgyas shing // rang bzhin dri ma med pa'i lus// nges rgyas g.yo ba med pa dang // gnyis med gnyis su med pa dang // lhan cig skyes dga' dam pa'i dngos// dngos dang dngos med spyod dang bral// sprul pa chos dang longs spyod dang // bde chen 'khor lo rnam par brgyan// a haM ka ras bskyed pa yi// ye shes srad bus rab brgyus shing // sprul pa'i lus las yang dag 'byung // dag pa'i shel ltar dri med cing // sngags phreng brjod med skad cig dang // ldan pa'i sbyor ba bzlas brjod bya// ji srid 'bar bar 'gyur ba na// skad cig 'jig rten gsum sreg byed// mi shigs yi ge'i sbo nas ni// bsil byed zhu ba g.yos 'gyur ba// lan stong bdud rtsi'i rgyun sum cu// rtsa gnyis yan lag spros pa che// ma yi mtha' ma'i mthar thug bzhi// gang ba rgyun chen 'gyur ba med// 'khor lo'i mthar thug g.yo zhing 'bab// bde chen nam mkha' khyab par byed// skra grol mthon por rab 'dug cing // gcer bur gnas pa'i sgrub pa mchog // lus ni lho ru mngon phyogs te// yi ge phaT sgrogs rkang pa ni// mnan cing gyen du blta ba nas// nam phyed gtor ma gtang bar bya// sum cu rtsa drug rnam rig can// ting 'dzin stobs kyis dag bya'i phyir// skad cig ma yis rnal 'byor bdag // gnyis po thams cad rnam par spangs// cho ga'i rnam pa 'di yis ni// myur du dngos grub 'thob byed cing // rdo rje byang chub myur 'di byas// kun mkhyen ye shes snying po dang khams blo chen 'jam dpal dang 'dra mkhas pa rnams// mi shes rtsa ba las byung rmongs pas mi mthun byas pa gang yin de bzod mdzod// rdo rje mkha' rgyu 'byung ba ma lus 'bar mdzad cing // pad mchog rgyas dang rtog pa'i me tog rgyas mdzad pa// nyi ma lta bur gzi brjid dang ldan bram ze mchog // dpal ldan bla ma shar ba'i dam tshig drin gyis bsdebs// 'di las bdag gis dge ba ni// dri med bsags sgrub ster byed pa// thob des 'gro ba ma lus 'di// rdzogs pa'i byang chub mthar bgrod shog // de kho na'i snying bo zhes bya ba'i sgrub thabs/ slob dpon dad byed go chas mdzad pa rdzogs so// // kha che'i mkhan po bi nA ya ka dang / lo tsA ba dge slong blo ldan shes rab kyis bsgyur ba'o// 