rgya gar skad du/ tri sa ma yaM sa ma ya sA d+ha naM/ bod skad du/ dam tshig gsum gyi dam tshig gi sgrub thabs/ sangs rgyas la phyag 'tshal lo// dam chos gshe bar mi bya zhing // spang bar nam yang ma yin no// rdzogs sangs rgyas dang byang chub sems// de dag kun min bya ba min// bla ma dbang bya brnyas mi bya// lus can rnams ni brdeg mi bya// sngags dang phyag rgya rang mi bya// chud kyang nges par mi gsan no// ser sna dang ni chang btung bar// nam yang bya ba ma yin no// rdo rje'i gzugs ni mi 'gong zhing // bza' bar bya ba nyid kyang min// nyal khri stan du mi bya zhing // phyag rgya sogs la ma gus spang // bla ma dag gam lha la yang // byis pa'i chos nyid mi bya'o// rang bzhin bzang dang nyes byed la'ang // mngon spyod bya ba ma yin no// nyon mongs bya min byed gzhug dang // yid rang bar yang mi bya'o// mdor na bdag gzhan rjes mi mthun// gang yin de dag spang bar bya// dam tshig 'di ni rtog chen dpal// dam tshig gsum gsungs dam tshig yin// g.yo sgyu dang ni log 'tsho dang // dri ma la dga' tshogs par 'du// yid gnyis za bar byed pa dang // yo byad phal cher yongs su 'dzin// snyom las zhum pa'i sems nyid dang // bdag bstod la sogs de bzhin te// bar chad byed par gyur pa'i chos// rtog pa'i rgyal po las 'di gsungs// skyon 'di rnams las nges grol zhing // sngar bshad dam tshig la gnas na// 'du 'dzi kun spangs dang bar ldan// rdzogs pa'i byang chub la yid brtan// lus ngag yid kyi 'jug pa kun// skye dgu skyob phyir phan brtson pas// dngos grub dam tshig gsum gsungs pa// 'dod pas cho ga bzhin du bsgrubs// paN+Di ta chen po rin chen 'byung gnas sbas pas mdzad pa'i dam tshig gi sgrub thabs rdzogs so// // dge slong tshul khrims rgyal mtshan gyis bsgyur ba'o// 