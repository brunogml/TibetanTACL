@##// bla ma rnams la phyag 'tshal lo// slob dpon klu sgrub kyi zhal nas/ gang gis ma rtogs pa yis rtogs pa'i spyod pa mi bya ste// byas na rgyal po'i khrims la dmangs kyi gnod pa byas pa bzhin// rtogs pa rnams kyis ma rtogs pa yi spyod pa mi bya ste// byas na glang chen dag ni 'dam du bying ba 'dra// gsung ngo // // slob dpon sa ra ha'i zhal nas/ kye ho grogs dag lhan cig skyes pa ste// gzhan nas rnyed min zhal la dris// don dam gzhan gyi ngo bo de rtogs na// yid ni gar 'ching rlung yang chad pa med// gsung ngo // // slob dpon tog tse pa'i zhal nas/ tha mal shes pa snying gi dbus su sad// tshogs drug dag na bde chen rgyun mi 'chad// brtags pa thams cad don med g.yeng ba'i rgyu// sgom du med pas gnyug ma'i ngang la zhog // gsung ngo // // slob dpon sa man+ta badzra'i zhal nas/ phyag rgya chen po rang la lhun gyis grub pa ste// mi bsam mi rig 'bad pa med par ngang gis zhog // chad pa med de sngon du nyams myong rang gis rig // rtag par mi 'gyur mngon zhen med par zung du 'jug // gsung ngo // // slob dpon ka na pa'i zhal nas/ shing rta'i 'khor lo gcig dang mi ldan 'gro bar mi nus bzhin// sbyin sogs 'bad pa byas kyang bla ma'i man ngag med na dngos grub dam pa med// bya rgod rtsal rdzogs 'dab mar bcas pa dag ni mkha' la spyod cing rgyug // skal bzang rnal 'byor dam pa rnams ni dbang dang byin brlabs dam pa'i 'og tu chud cing bde// gsung ngo // // kam pa la'i zhal nas/ zab cing rgya che rgya mtsho nor bus gang ba la// klu yi rgyal po rnams kyis mnga' mdzad ngo mtshar che// snang grags thams cad ye nas chos sku yin pa la// rtogs dang nyams myong ldan pas mnga' mdzod ngo mtshar che// gsung ngo // // slob dpon lU yi pa'i zhal nas/ khyi rgod rab tu mi srun sna la sbrang rtsi byugs na phyogs rnams kun tu za bar byed// blo dman skal ba dam pa'i gang zag rnams la dbang dang gdams ngag byin pas rang rgyud bsreg // glang chen dpa' la brtan pa'i sna la ral gri bskur bas dgra dpung 'joms// skal bzang blo ldan skye med rtogs pa rnams kyis thugs phrad dag gi rnam rtog 'joms// gsung ngo // // slob dpon ti lo pa'i zhal nas/ ri rab gser gyi ngos la bya gnas pa// bya yi rang bzhin bor nas gser du snang // mkhas pa gang gis skye ba med rtogs na// dngos po'i rang bzhin bor nas bde ba che// gsung ngo // // ti lo pa'i zhal nas/ bdag nyid gdod ma nyid nas sangs rgyas yin pa la// ma rtogs dbang gis sangs rgyas nyid du ma mthong ngo // gnyis med gang gis rtogs pa de ni phyag rgya che// rtogs pa'i yul na mthong ba med cing rtogs pa med// gsung ngo // // slob dpon shes rab bzang po'i zhal nas/ byis pa chung ngu gsos nas gyad kyi stobs dang ldan pa bzhin// blo chung rnams kyang bla ma'i gdams ngag dag gis brid pas theg pa che// rlung mkhris bad kan 'dus pa'i nad rnams sman gyis sel ba ltar// nga dang bdag tu 'dzin pa'i nad rnams bla ma'i gdams ngag dag gis skad cig nyid la bsreg // gsung ngo // // slob dpon nA ro pa'i zhal nas/ 'khor los sgyur rgyal dpung gi tshogs rnams kyis// gling rnams kun la dbang bsgyur ba zhin// lhan cig skyes pa'i ro rnyed pas// 'khor ba dag la dbang bsgyur ngo mtshar che// gsung ngo // // slob dpon Dom+bi pa chung ba'i zhal nas/ gser 'gyur rtsi yi nus pa yis// lcags rnams gser du 'gyur ba bzhin// rin chen dbang gi nus pa yis// nyon mongs ye shes gnyis med 'gyur// zhes gsung ngo // // slob dpon dza ba ri ba'i zhal nas/ skye med rtogs kyang nyams myong bral// de yang srin mo'i lag tu bu khyer 'dra// nyams su myong yang gnas lugs ma rtogs na// de yang glang chen lcags kyus phrogs pa 'dra// zhes gsungs ngo // // slob dpon ba su d+ha ra'i zhal nas/ gang gis ma rtogs bar du ro 'di 'bras chan dag dang khyad par che// de bzhin ma rtogs bar du sangs rgyas sems can khyad par brtags// rtogs pa'i dus na 'khor ba dag kyang sangs rgyas che// de phyir rtogs dang ma rtogs dag kyang dbye bar dka' bas khyad par med// gsung ngo // // slob dpon phyogs kyi glang po'i zhal nas/ bya ba gtong ba man ngag yin// zhe 'dod med na rtogs pa yin// bsgrub bya med na spyod pa yin// smra brjod med na nyams myong yin// blang dor med na 'bras bu yin// gsung ngo // // slob dpon Dom+bi he ru ka'i zhal nas/ rtogs pa yid bzhin nor bu la// nyams su myong bas mdog phyung la// spyod pa'i nus pas dgos 'dod 'byung // ro snyoms ldan pa rnams kyis 'grub// gsung ngo // // slob dpon a ba d+hU tI'i zhal nas// thabs dang shes rab an dza la// bla ma'i chu bo'i rgyun gyis rab tu rgyal// lhan cig skyes pa'i dpag bsam shing dag la// 'bras bu lhun grub rang la rdzogs par 'byung // gsung ngo // // slob dpon dA ri ka pa'i zhal nas// rang la bde chen yod kyang ma rtogs 'khrul pas bsgribs// bde chen gsal bar 'dod na tshogs gnyis bsag par bya// tshogs gnyis ma bsags bskal pa brgya ru 'bad byas kyang // don med don dang mi ldan bde chen rtogs mi 'gyur// gsung ngo // // slob dpon nag po zhabs kyi zhal nas/ dus gsum sangs rgyas ngo bo gcig // de yi rang bzhin byang chub sems// rtogs par 'dod na ji bzhin zhog // goms par byas na mngon du 'gyur// gsung ngo // // slob dpon gcer bu lhung bzod kyi zhal nas/ bla ma dag las dang po rang gi sems rtogs bya// de nas chos rnams kun dang tha dad med byas la// gnyis med goms phyir dur khrod gnas su 'dug nas ni// mnyam par bzhag nas smyon pa'i brtul zhugs dag gis spyad// gsung ngo // // slob dpon ro langs bde ba'i zhal nas// rta dang glang po rgya mtsho 'dra na rab tu bde// spre'u chu yi ri mo 'dra na spro bar 'gyur// chu bo nyi ma sman dang 'dra na dbyer mi phyed// gtsug phud mig dang 'khor lo lta bur 'bras bu thob// gsung ngo // // slob dpon rA ma pha la'i zhal nas/ sangs rgyas kun gyi sdom pa'i mchog // rang gi rtogs par gnas pas na// gnyug ma'i sems kyis rtogs pa gang // sangs rgyas thams cad des mthong yin// gsung ngo // // slob dpon ku ku ri ba'i zhal nas/ dbyer med sa la gnas na kun kyang skal ba bzang // rgya mtsho'i gting du phyin na dbul dang bral// ral gri lag na thogs na longs spyod che// phyogs med sa la phyi na gnyen dang phrad// gsung ngo // // slob dpon spyod pa mthu stobs can gyi zhal nas// rnal 'byor rnams la gang snang thams cad gdams pa ste// mthong bas de yi skye med rtogs pas slob dpon mchog // byas pa kun gyi skye med rtogs phyir thabs yin te// dga' dang mi dga' bral na skyes bu de la gnyis med 'byung // zhes gsung ngo // // slob dpon kun mA ra tri ta'i zhal nas/ gang gis bla ma'i gdams pa la// dbang blangs lhan cig skyes pa yi// ro yis kun la khyab byas te// skye med rgyas 'debs rdo rje 'dzin// byin brlabs shar bas dbyer med rdzogs sangs rgyas// gsung ngo // // slob dpon b+ha ti ba'i zhal nas/ chos rnams kun kyang rang gi sems dang gnyis med sbyor// rtogs pa'i nyams myong nges don gdams pa'i don bral na// nor bu mching bu dag la bde chen min// chos de rnams dang ldan na re dog sa med par rang sar zhog // gsung ngo // // slob dpon lus med rdo rje'i zhal nas/ sems ma gdungs na bde ba che// zhe 'dod med na ro snyoms yin// 'bad dang bral na bsgom pa'i mchog // gnyis snang bral na rdzogs sangs rgyas// gsung ngo // // rgyal po in+d+ra bo d+hi'i zhal nas// dus kyi sna rtse bdag byin brlab dang ma ldan na// phyi dang nang du spyod pa byas kyang sangs mi rgya// bde ba rang chas snang ba dag khyad par med// zhen pa btang bas nyams su myong ba mchog thob 'gyur// gsung ngo // // slob dpon pad+ma badzra'i zhal nas/ gar yang ma bltas dbus su ltos// mchog dang bral na dga' ba che// sngags rig gsang ba ltos spyod na// rnal 'byor rtags kyis bsgyur bar byas// gsung ngo // lha lcam la k+Sh+mIka ra'i zhal nas/ dang po blo ldan rtogs pa bskyed// gnyis pa nags su sna rtse bsgom// nyams su myong ba skyes pa na/ spyod pa'i khyad par rtogs par bya// gsung ngo // // slob dpon pad+mo zhabs kyi zhal nas/ gang gang lhan cig skyes bde// glang po che yi mig bzhin du// gze reg skyes na zug rngur 'gyur// glod na zhan med bsam gtan mchog // gsung ngo // // slob dpon snying po zhabs kyi zhal nas/ chu rgyun gnas pa'i nyams bstan nas// spyod pa'i gnas kyis 'gro bar bya// bla ma dam pa'i gdams ngag gis// chags sdang rtog pa zhi bar bya// gsung ngo // // slob dpon rdo rje zhabs kyi zhal nas/ bde'o bde'o gnas med bde// 'dod pa med pa'i rang bzhin bde// brtags pa thams cad der shes bde/ bsgrubs pa med pa'i sangs rgyas bde// gsung ngo // // slob dpon dril bu zhabs kyi zhal nas/ la la ra sa d+hU tI gsum// bdag byin brlab phyir bcing bar bya// bla ma sems dang snang ba gsum// rtog pa bskyed phyir mkhas pas bsten// gsung ngo // // slob dpon mdung can lkugs pa'i zhal nas/ dgag bsgrub bral ba'i sku bzhi dbyer mi phyed// gza' gtad med pa'i chos rnams rtsa ba gcig // ma yengs pa yi sangs rgyas kun gyi lam// phyogs cha med na rnal 'byor kun gyi mchog // gsung ngo // // slob dpon ku ti b+hi ra pa'i zhal nas/ sangs rgyas mchod sogs rnams la don mi 'byung // 'dod dang rtsol ba yod na sangs mi rgya// byin rlabs bla ma'i ngag gis nyams myong 'phel// bla ma'i man ngag cha las gzhan gyis min// gsung ngo // // slob dpon mi pham ral pa can gyi zhal nas// rje btsun dam pa bsten na de nyid 'thob// nags tshal mthongs su bskams na dben pa thob/ chos rnams sems su rtog sna mi mthun med// nam mkha'i 'o ma 'thungs na tshim par 'gyur// gsung ngo // // slob dpon zhi ba'i dbang phyug gi zhal nas/ bde ba stong pa mtha' dang bral rtogs na// dpag bsam shing la brten pas nyes bral te/ mtsho las skyes bu rkyal bas 'gro shes na// bram ze pha dang ma la bu skye 'gyur// gsung ngo // // rnal 'byor ma b+harma'i zhal nas/ go cha chen po gon nas kyang // nor bu lta bu'i snying stobs kyis// rang gi sems la chu btang ste// mi ro'i khog par nges zhugs nas/ skye ba bdun pa'i sha zos na// nam mkha' la ni bya bzhin no// gsung ngo // // slob dpon mai tri pa'i zhal nas/ bde dang stong pa dbyer med snying ga pad+ma dag la rdzogs// skye med yid la byed pa bsam gyis mi khyab bde ba chen po'i sems// snang grags thams cad ro mnyam gsum du rnal 'byor pa yis spyad// rjes su bdag gis byin brlabs shar bas dbyer med rdzogs sangs rgyas// gsung ngo // // rnal 'byor ma g+ha g+ha'i zhal nas/ yul la ma lta sems la 'ang ma lta zhig // zhe 'dod ma byed bya ba ma byed cig // dogs pa ma 'cha' nyams pa ma byed par// gnyug ma'i shes pa gang dga' nyid du thong // gsung ngo // // b+hu su ku'i zhal nas/ bya ba 'khor ba'i sdug bsngal nyid du zad// bya ba btang ba'i rnal 'byor sems rtogs byed// gang du'ang mi gnas rtag chad mtha' las 'das// bsgom du med pas bsam gyis mi khyab nyid// gsung ngo // // rnal 'byor ma kang ka ra'i zhal nas/ gnyis med shes pa chu la chu bzhag 'dra// rang bzhin ma bslad glang po lta bur zhog // nyams myong spre'u gang ltar byung yang rung // rtogs pa'i nam mkha' ji ltar khyab par bya// zhes gsung ngo // dpal u rgyan du tshogs 'khor byas pa'i dus su rnal 'byor pa grub pa thob pa bzhi bcus rdo rje'i mgur bzhengs pa nyams kyi man ngag thig le gser gyi phreng ba zhes bya ba rdzogs so// 