@##// rgya gar skad du/ ak+Sha su tra lak+Sha Na/ bod skad du/ bzlas pa'i phreng ba'i mtshan nyid/ thams cad mkhyen pa la phyag 'tshal lo// rdo rje sems dpa' la lha mo sangs rgyas spyan mas zhus pa/ bzlas pa'i phreng ba'i don ci lags// mchog gi dbang phyug gis gsung du gsol/ rdo rje sems dpas gsungs pa/ lha mo nyon cig rab tu bshad do// khyod kyis zhus pa de brjod par bya'o// de thams cad kyi gtam bshad do// sems can thams cad la phan pa'i don du'o// mi spang ba'i sems kyi sdom pa de bzhin du bsod nams dang ye shes mi spang ba thob pa'i rnal 'byor pa'i bzlas pa'i phreng ba 'di'o// gang la bzlas pa'i phreng ba la dad pa mos pa gus pas gzung ngo // sdig pa thams cad spong ngo // sdug bsngal thams cad dang bral bar 'gyur ro// gang du bzung na mgrin pa dang lag pa'i rtsa bar ro// des ni bya ba thams cad 'grub par nges so// bzlas pa byas pas lha mo dang dpa' bo nges par grub pa rab tu ster ro// rnal 'byor mchog gis thob pa'i rdo rje sems dpa' dang mnyam par 'byung ngo // byis pa gzhon nu rnams kyis sdig pa mang po byas pa dang / thams cad spangs pa 'byung bar 'gyur ro// rkang pa gcig pa'i bzlas pa'i skud pa 'dzin pas/ bzlas na lha'i skye ba dran par 'gyur ro// phyed kyi tshad kyis bzlas na des lha dang lha mo'i bde ba mthong ngo // mang ba yis bzlas na brdzun pa'i ngag spangs pa'o// dung gi la bzlas pa'i yon tan gcig 'byung ngo // lung tang la bzlas pas yon tan gnyis 'byung ngo // lcags la bzlas pas yon tan gsum 'byung ngo // de la la bzlas pas yon tan bzhi'o// nor bu mu tig byi ru la bzlas pas yon tan bcu dran no// dbang po'i dmigs la bzlas pas yon tan bcu 'byung ngo // pad+ma la bzlas pas yon tan bye ba'o// yon tan bye ba ru drAk+Sha la'o// bo de tsi la bzlas pas bcu drug dang 'dra bar dus 'das pa yon tan dpag tu med pa 'byung ngo // bzlas pa phreng ba'i yon tan 'di dag rdo rje sems dpas gsungs pa'o// mkhas pas lhag pa dang chad par mi bya'o// lhag pa chad pa la bgegs chen po 'jug go// des na mnyam par bya'o// bzlas pa'i dus song nas sbyin sreg brgya rtsa brgyad bya'o// sdigs mdzub snying gar byas te mdzub mos bzlas na bgegs bkug nas tshar gcod par 'gyur ro// gung mos bgrangs pas the tshom med par dngos grub 'byung ngo // srin lag gis bgrangs pas gnod sbyin gyi dngos grub 'grub bo// mthe chung gis bgrangs pas sha za dgug pa dang bskrad pa 'grub bo// mdo 'dzin la bskor zhing bya'o// bzlas pa'i phreng ba'i mtshan nyid rdzogs so// // paN+Di ta sa ra he ta dang / lo tsA ba dge slong shes rab rgyal mtshan gyis bsgyur ba'o// 