@##// rgya gar skad du/ Ar+ya many+dzu shrI nA ma saM gI ti sarba maN+Dal sto tra/ bod skad du/ 'phags pa 'jam dpal gyi mtshan yang dag par brjod pa'i dkyil 'khor thams cad la bstod pa/ phyi dang nang dang de'i nang na// sku gsum bdag nyid la bzhugs pa// snying rje shes rab rjes zhugs pa// gzhon nu khyod la phyag 'tshal lo// rnam kun rnam par byang chub dang // rnam kun dri ma med pa dang // chos rnams kun la gnas pa dang // chos kun gcig tu ston pa dang // rnam kun tshul la 'jug pa dang // rnam kun tshul la gnas pa dang // rnam pa kun gyi don tshul gcig // 'jam pa'i dbyangs la phyag 'tshal bstod// sgeg dang bzhad dang mi sdug dang // drag po'i ngo mtshar nyams bdag nyid// nyon mongs gcod dang shes rab can// dang po'i sangs rgyas khyod la 'dud// srid dang zhi ba spangs pa dang // srid dang zhi bar bzhugs par mdzad// zla ba gzhon nu ltar mdzes pa// chos sku de la phyag 'tshal lo// chos rnams thams cad stong nyid kyi// srog tu khyod ni bzhugs pa yin// mtshan ma la yang mtshan ma med// dbang phyug che la phyag 'tshal bstod// khyod mi bzhugs na spros 'di la// ji ltar yang ni smon pa yin// khyed 'dir rjes su zhugs na ni// 'di la smon la phyag 'tshal bstod// thog ma bar dang mthar dge ba// 'di ni rang nyid 'od gsal ba// phrin las rjes su 'jug pa yin// sna tshogs ston la phyag 'tshal bstod// lta ba rtog dag las 'tsho ba// rtsol dang dran dang ting 'dzin gyi// 'phags pa'i yan lag 'khor lo mdzes// 'khor los sgyur la phyag 'tshal bstod// rang bzhin gyis ni kun rdzob dang // sems can rnams kyi bsdu ba dang // dge ba dri med snang ba dang // smin byed de la phyag 'tshal bstod// zang zing mi 'jigs sbyin byed dang // byams pa sbyin byed mchog dang ni// chos sbyin chos kyi dbang phyug gi// chen po de la phyag 'tshal bstod// zhi gnas lhag mthong dag gi ni// shes rab pha rol phyin par 'gro// nyon mongs gcod pa'i shes rab kyi// ral gri bsnams la phyag 'tshal bstod// sems can khams ni mgu ba dang // rdzu 'phrul rkang pa chen pos gnon// bstan pa so so rang rig gi// skyob pa'i mgon la phyag 'tshal bstod// go cha chen po bgos pa dang // 'jug pa che la gnas pa dang // so sor rtog par byed pa dang // bya ba nan tan de la bstod// sbyin dang tshul khrims bzod brtson 'grus// bsam gtan shes rab stobs chen dang // thabs dang smon lam ye shes kyi// pha rol phyin la phyag 'tshal bstod// brgya dang drug cu'i grangs kyis ni// dpal gyi byang chub 'gro ba'i gtso// gang zhig gcig kyang rnam bcu drug // 'dod chags che la phyag 'tshal bstod// byams pa'i ya lad bgos pa dang // shes rab go cha bgos pa dang // snying rje chen po blo ldan dang // ye shes tog la phyag 'tshal bstod// bzang po'i lam la sems can rnams// 'jog cing skyob par byed pa dang // zab pa'i blo dang rgya mtsho bzhin// mi zad blo yi gter la 'dud// dbyer med spobs pa dag gis ni// stobs kyi pha rol phyin la 'dud// bgrod dka'i ngan song chen po las// kun du 'dren la phyag 'tshal bstod// mya ngan mun pa nges 'joms dang // dra ba'i 'od la phyag 'tshal bstod// rnam kun bdud rtsir 'dzag pa yi// zla ba'i 'od la phyag 'tshal bstod// 'od dpag med dang sprin med pa'i// nam mkha'i snying po phyag 'tshal bstod// sgrib pa thams cad sel ba la// phyag 'tshal 'dud cing phyag 'tshal 'dud// dad dang brtson 'grus dran bsam gtan// shes rab kyis ni rjes bsrungs pa// srung ba med kyang 'od dag ni// gnon pa rmad byung rgyal la 'dud// chos kyi dbyings kyi bdag nyid kyi// la lar rdo rje sems dpa' dang // nyon mongs shes bya spangs pa yi// la lar rnam par snang mdzad dang // la lar rdo rje hUM mdzad dang // la lar pad+ma gar dbang phyug // la lar rdo rje nyi ma ni// rgya chen rmad byung chen po mdzes// gcig gi bdag nyid rta mchog dang // la lar gsum gyi bdag nyid dang // gang zhig rnam lnga'i sna tshogs pa'i// skyob pa de la phyag 'tshal lo// gnyis med 'byung ba'i chos nyid phyir// 'khor los sgyur gyi rigs 'dzin pa// gcig kyang sna tshogs bdag nyid kyi// rnam par snang mdzad che la 'dud// mtshan brjod dkyil 'khor ma lus la// bstod pas bsod nams gang skyes pa// dge ba 'di yis sems can rnams// 'jam pa'i dbyangs ni 'grub par shog // 'phags pa 'jam dpal gyi mtshan yang dag par brjod pa'i dkyil 'khor thams cad la bstod pa// slob dpon so ma shrIs mdzad pa rdzogs so// // rgya gar gyi mkhan po ma hA dz+nyA na dang / bod kyi lo tsA ba dge slong gzhon nu 'od kyis bsgyur cing gtan la phab pa'o// 