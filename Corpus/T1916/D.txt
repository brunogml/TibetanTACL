@##// rgya gar skad du/ Ar+ya ta thA ga toSh+NI Sha si tA ta pa tre nA ma d+hA ra ni bid+hi nA ma/ bod skad du/ 'phags pa de bzhin gshegs pa'i gtsug tor nas byung ba'i gdugs dkar mo can zhes bya ba'i gzungs kyi cho ga zhes bya ba/ 'phags ma gdugs dkar mo can la phyag 'tshal lo// rnal 'byor nus pa chung gyur zhing // bsdus pa la mos sems can la// tsaN+Da bdag gis legs bsdus te// gzungs kyi cho ga dgod par bya// dang por sngags pa dam tshig ldan// byang chub sems ldan rab sbyangs te// cho ga bsdus rgyas mkhas pa yis// maN+Dal chag chag btab steng du// dri yi byug pa legs bsgos te// dang por dbus su pad+ma ni// 'dab brgyad ge sar bcas pa bri// de yi phyir ni bcu drug pa// bris te sgo ni gcig pa bya// de dbus rin chen khri steng du// bum pa mtshan nyid ldan pa gzhag // rgyan dang dri yi sa chus gang bya'o// de nas mchod dang gtor ma bsham// dang po byang chub sems bskyed la// bdun po rnam par dag pa yi// sngon 'gros lha mo bskyed par bya'o// de nas bzlas dang gtor ma dang // mchod dang bstod pa la sogs bya// bum pa mi dmigs b+h+rUM las ni// rin chen las grub gzhal yas khang // dkyil 'khor cho ga nas gsungs pa// rim pas bskyed pa rdzogs par bya// byin brlabs ye shes spyan drang dang // de rjes mchod pas mchod par bya// bstod dang gsol gdab bzlas pa bya// phar 'phros 'od kyis lha mchod la// tshur 'dus bdag gi sdig pa dag // ngo bo chu la rnam pa lnga// yang na bzlog pa'i rnam par bya// de nas legs ldan chen po la// gtor ma rgyas par byin nas ni// slob ma khrus byas stan la 'dug // thun mong khyad par sdom pa kun// phog la lha la mchod bstod bya// de nas thams cad 'joms pa yi// sngags kyis slob ma bsrung bskrad la// de nas bum pa'i chu yis ni// slob ma'i mgo nas blugs pa dang // bkra shis tshigs bcad brjod par bya// sdig sgrib dag ste rang gi ni// rigs kyis dbu la brgyan par bya// de nas me tog mchod pa dang // dbu rgyan la sogs byas de nas// rang gi 'dod don gsol ba gdab// bla ma la ni yon phul la// rang gi dam tshig brjod par bya// bla mas dkyil 'khor la srung ba'i// dam tshig rgyas par bsgrags nas ni// byur bsal la sogs rdzogs par bya// de nas srung ba'i 'khor lo yang // cho ga ltar bris bsngags par bya// mdor bsdus maN+Dal 'dab brgyad pa// byas te gong ltar cho ga bya// shin tu bsdus la bum par ni// lha mo nyid sku rdzogs par ni// byas te smon lam la sogs bya// de nas khrus sogs rgyas par bya// des ni phyi nang gnod pa dang // sdig pa'i tshogs rnams ma lus pa// thams cad zhi bar 'gyur ba yin// gzhan yang las tshogs ma lus pa// kun kyang de las 'grub par 'gyur// 'phags pa de bzhin gshegs pa'i gtsug tor nas byung ba'i gdugs dkar mo can gyi cho ga'i man ngag // slob dpon tsan+d+ra go mis mdzad pa rdzogs so// // bla ma zangs dkar lo tsA bas bsgyur ba'o// 