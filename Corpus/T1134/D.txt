@##// rgya gar skad du/ ma hA mu drA badzra gI ti nA ma/ bod skad du/ phyag rgya chen po rdo rje'i glu zhes bya ba/ dpal sha ba ri dbang phyug la phyag 'tshal lo// na mo d+harma kA ya/ ma hA su kha ye/ kye ho gnyis med rdo rje 'di ltar nyon// gang zhig mig med pa yis lam mkhan bsten// bu chung dpa' bo ma la rag lus te// me long bstan pas bzhin gyi dkyil 'khor gsal// ngang pa'i mchu yis chu dang 'o ma 'byed// bskal pa'i mun pa sel byed sgron me ste// gter gyi bang mdzod 'byed pa'i lde mig mchog // mi zad gter chen 'byin pa'i rgyal po bsten// dbul po bsten pas bdag nyid dbul por 'gyur// nam mkha' rgya mtsho nyi zla gsum ldan bsten// ne tso'i kha thon snyan pas ci zhig phan// 'dab chags bu ni mkha' la 'phur na bde// dud 'gro g.yang la bskyur na gson mi rung // nyi zla gza' bral sprin rlung btab na gsal// sprin sangs gyur kyang gzas zin snang ba med// chu skyes pad+ma'i bcud ni bung bas len// sha sbrang drung na gnas kyang de ltar min// chu shel chu ni rkyen dang 'dzom pa gces// seng ge'i 'o ma snod ngan phal par min// oM AHhUM e ma ho// snang srid thams cad nam mkha' nyid las byung // nam mkha' yod med phyogs rgyu kha dog bral// thog ma bar dang tha ma 'gro 'ong med// 'byung bzhi rab tu 'khrugs kyang 'gyur mi srid// rkyen gyis dkar nag snang yang dkar nag med// rgya mtsho gting zab rgya che sna tshogs 'char// dba' rlabs ri bo 'dra yang rgya mtsho'i ngang // chab rom brag 'dra chu las yong ma 'das// sa la sna tshogs 'khrungs kyang zad pa med// bsregs bcad bdar yang gser gyi ngo mi 'gyur// me ni tsha zhing chu ni rlan mi 'bral// sprul pa drug ni rab tu rtogs par gyis// nam mkha' stong las stong pa 'byung ba ste// rkyen gyis me chu 'byung yang shel gyi ngo mi 'gyur// bka' rtags phyag rgya gnyug ma zhes brjod do// sa 'og gser dang gyad kyi nor bu dang // dbul po'i gter dang bum pa'i mar me ltos// nor bu rin chen mi gtsang 'dam du bying // sgyu mar ma shes rgyal po a thang chad// thag pa sbrul du mthong bas brgyal nas shi// mar me nyi ma dmus long mun par snang // mi gtsang dri za tsan+dan dri la 'bros// mig skyon can gyis zla ba gnyis su mthong // glang po bzhag nas glang po'i rjes tshol ba// bu chung me long gzugs brnyan mthong bas dga'// ri dgas 'khrul pa smig rgyu chu la snyeg // gser ma shes pa rag na phye ma 'chang // ko chu glang rjes chu ni myur du skam// rkyal med pa dag rgya mtshor zhugs na 'bying // lam mkhan med par dmun long lam 'gro dang // 'dab gshog med pa'i bya dag 'phur na ltung // dug lo bregs nas bsgyur kyang ci zhig phan// mun khung dag tu sgron me bteg pas gsal// thag pa gcig chod mdud pa brgya grol te// thag pa mes tshig dag gis 'ching mi nus// gser 'gyur rtsi yis zangs lcags gser du 'gyur// rma byas btsan dug zos pas spu thog rgyas// mig dang ldan pas rkang pa gar gzhag phyin// dbang gi rgyal po gcig la 'dod dgu rdzogs// khyung phrug gshog rdzogs mkha' la 'phur na bde// mar me bteg pas mun pa'i lam gsal zhing // cang shes sgrog tu bcug pa phye bas grol// ngang pa chu la 'o ma len pa ltos// dgra skugs btsal bas 'jigs pa sangs nas 'gro// nam mkha' ma mthong nam mkha' mthong ba ste// rgya dang rgya yi 'bur ni log par 'byung // mar me bsad pas lus dang grib ma med// sgyu ma bshig pas 'du shes rnam lnga spangs// chu la chu bzhag de nyid dbyer med 'gyur// nam mkha'i me tog ri bong rwa zhes bya// gzings la 'phur ba'i bya ni slar la ldog // gang zhig chab rom spangs nas chu tshol ba// rgyu rkyen rtsol bas byas pa rang 'byung min// dbul po mi nor rgya yis 'debs pa dang // sa bon 'bras bu tha dad 'dzin pa 'khrul// rkun ma ngos ma zin par rab mda' sbren// kye ma 'di ni sbrul dang rig sngags mtshon cha 'dra// rta rngas sprul la mdud pa brgyab pa grol// mkha' la mdung bskor las zin skyes bu bde// khyung chen mkha' lding nyam nga 'jigs pa med// ri mtho'i kha na yul khams sna tshogs gsal// bu yi sdug bsngal ma yis mthong mi bzod// ral gri ngar mas dngos po ma lus gcod// smyon par gyur kyang dug la reg mi byed// bu chung yin yang gtsug gi nor mi 'bral// AHoM hUM/ e ma ho// me don gnyer bas du ba shugs kyis 'byung // nor bu rnyed na so nam 'bad mi dgos// mi gcig skyes pas shing la 'dod lnga 'byung // skyur po zos na mthong bas nyams su myong // sngar 'dris mi dang phrad na the tshom med// skyes bu nam mkhas bzung ba thar mi srid// rmi lam sgyu ma'i mtshon gyis gnod pa med// dngul rdo'o ma bur shing til mar ltos// chu ni mthong dang thos pas skom mi sel// sman pa'i ngag mi nyan pa'i nad pa de// zas nor byin pas rang nyid bkres nas shi// gter mdzod bgrangs pas rang gis thob pa med// 'on pa sil snyan long ba ri mo mkhan// byis pa mna' gtam dmus long yul khams ston// sgo nga ma yis gab na bye'u phrug smin// rdo la bzhu btul byas na rin chen nor// spang ma mnan nas bsings pas gar chang 'byung // bu chung gsos pas dpa' bo'i las rnams nus// rgyal bu tshar nas yul khams dbang thob ste// mkha' la sprin dengs 'khyags pa chur thim 'gyur// mkha' lding rgyal po spro bsdu med par gnas// chu ni ma rnyogs rang dngas nyid du zhog // ji ltar mkhas pas ba lang skyong ba bzhin// brtan gsal rno ba mar me'i snying po ltos// sgyu ma'i skyes bu chags zhen rtsis gdab med// bya ni nam mkhar rten med gnas par byed// tshos ma rnams kyis ras gos dag par bkru// mkhar spe rtsig na 'gram gzhi legs par thing // ma yi sdug bsngal bu yis mthong bar gyis// yid bzhin nor bu spyi bo'i gtsug tu bzhag // nam mkha' lta na 'ja' tshon lus su bsgyur// dmu rgod rta ni thabs kyis zung la 'tshos// ri gzar 'bab chu yang yang brdabs na drungs// spre'u zin na kun la yang rtsal sbyang // bsags pa'i yo byad chags med kun la sbyin// bying zhing rmugs na 'dab chags mkha' la spur// yang na bum pa kha sbyor rlung gis khong // rgod na khong stong rkun ma sprin la ltos// rgya mtsho'i dba' rlabs chu zlar shes par bya// rkun ma mthong zhing tshor na ldog par nges// rtsa ba sman na thams cad sman zhes bya// nor bu rin chen sa yi gter du sba// yang na ri dwags gar song der la gsod// ltogs na dug la sngags kyis btab la bza'// snyoms las byis pa'i nyam nga g.yang sa ltos// snying la gces pa dur khrod gnas su skyol// na tsha byung na rkyal pa stong par gyis// de la bu ga thod la mes tshig me la gdungs// sman ma zhu na slar yang nad du 'gyur// rtsa dang gser gnyis 'ching byed khyad par med// shes pa 'thums na yul khams skor zhing blta// rkang 'gros bu lan 'og rta rol la spos// dpa' rtsal zhen na dpa' rtsal kun la sbyang // me don gnyer bas gtsub shing drag tu gtsubs// ri bo mi bskyod chu bo rgyun chad med// gser gling phyin nas sa rdo btsal mi rnyed// shing bral 'dab ma shin du yang la sogs// yid bzhin nor bu yod na dgos 'dod 'byung // AHoM hUM/ e ma ho// bya 'phur nam mkha' dag las mi 'da' ste// sna tshogs nor bu tshon gyi kha dog snang // gser dang gser gyi rgyan la 'gyur ba med// 'dam skyes pad+ma 'dam gyis mi gos so// gang dag 'jigs sar skyel ma sangs nas 'gro// rgyal po gang zhig rgyal srid bor nas 'khyam// sum cu rtsa gsum thos pa ne tsho'i chos// chu la mar khu blugs pas 'dres pa min// bya rgod rnyis zin glang chen 'dam du bying // nor bu rin chen lung khung dag tu bor// rgyal blon 'dzom na rgyal srid mnga' thang 'phel// mig dang rkang par ldan pas don sar phyin// dpa' bo'i go mtshon blon po bka' rtags khyer// rtsis med smyon pa zhen med bu chung dang // rtog med phrag dang glang chen chur 'jug ltos// phrag rgod rnams ni dug sbrul mi gtong za// dbul po rin chen rgyal po'i mkhar du sba// gso sbyong spyad rnams rig pa mda' yis bsnun// yul khams kun gyi dgra rnams srid du gcad// dpa' bo gang yin de yis dgra rnams 'dul// mkha' lding rgyal po phye leb spyod yul min// rigs ngan rgyal po wa yis seng lpags gyon// nags la me mched gdong du gar bab sreg // me 'bar ba la rlung gis bskyod na 'bar// rin chen snod sbyar mi gtsang phyis pa sangs// smyon pa bu chung khyi phag seng ge bzhin// AHoM hUM/ e ma ho// chu rnams thams cad rgya mtsho chen por gcig // gang zhig ltogs pa'i dus su zas ster ba// nad rnams gso ba sman pa'i rgyal po ste// chu bo chen po sgrol ba'i mnyen pa mchog // gnod pa'i dgra rnams 'dul ba'i dpa' bo ste// dge bshes rgyal po phyogs med kun la snyoms// mkhas pa dag gis 'ja' tshon blta bar bya// gnad du bsnun pa'i tshor ba spangs pa med// bung ba me tog dag la chags zhen bral// nya ni rtag tu chu las yong mi 'da'// rtsi sman yod kyang dug la reg mi byed// ji ltar phyug po so nam byed pa ltos// seng ge'i 'o ma lkugs pa'i kha bzhin bsdam// smyon pas rang gi snying la mtshon bsnun dang // gshed mas zin pa'i chad pas bcad pa'i mi// sa bon rul pa myu gu yong mi skye// tshe lo sum cu nyi shu bcu pa bzhin// gang zhig ye shes nyi ma shar nas nub// dbul pos nor bu rin chen rnyed nas bor// gang dag cang shes rta la zhon nas 'bab// ji ltar dbul po'i nor bu rgyal pos phrogs// yid bzhin nor bu mchod na dgos 'dod 'byung // dngul dkar me long yang yang phyis na gsal// brgya byin lha yi longs spyod 'bad pa med// me tog pad+ma bung ba'i tshogs rnams 'du// AHoM hUM/ e ma ho// po ta la la nam langs nyi shar mnyam// 'jim pa'i logs la btab pa'i bde gshegs sku// myu gu me tog 'bras bu rim gyis smin// dbang po skyon dang bral na gzugs rnams mthong // shel gong dri ma med pa'i phyi nang gsal// sgyu ma mkhan gyis mkhas pa sna tshogs ston// rdo rje pha lam gang gis gzhom par min// yid bzhin nor bus mi mthun gnod pa sel// seng ge mngal rgya khyung phrug gong rgya bral// mkha' la nyi shar 'od zer phyogs bcur khyab// srin bu bung ba gnas gyur mkha' la 'phyo// yid bzhin nor bu rtog med dgos 'dod 'byung // rang gis grib ma mthong bas 'bros pa dang // ri dgas smig rgyu rnyeg pa nor ba ste// dgra la zin du mthong na nges par gsod// 'khyag pa'i rang bzhin chu ru shes par byos// nyi zla'i ngos la 'char nub gsal 'grib med// rin chen byi dor byas na dgos 'dod 'byung // e ma ho// de ltar bstan pa'i don de thams cad kyang // rang bzhin las dang 'bras bu gsum du gnas// gzhi la chos sku lhun gyis grub pa na// de phyir sku gsum lhun gyis grub par gnas// rang bzhin stong pa rnam par thar pa'i sgo// lam ni mtshan med rnam par thar pa'i sgo// 'bras bu smon med rnam par thar pa'i sgo// sgo gsum phyed pas sku gsum zhal mthong 'gyur// 'on kyang thams cad brdzun pa'i rang bzhin la// don la ched du bya ba ci yang med// shin tu gsang ba rdo rje'i tshig 'di dag // khyod kyis ye shes rig pas rtogs par gyis// dpal sha ba ri dbang phyug dang / mkha' 'gro ma ye shes kyi spyan ma dang / pad+ma'i spyan gyi zhal snga nas snying po'i don mgur du bzhengs pa phyag rgya chen po rdo rje'i glu brda brgyud gsang ba'i sgron ma rdzogs so// 