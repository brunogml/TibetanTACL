rgya gar skad du/ tata twa bra dI pa nA ma/ bod skad du/ de kho na nyid sgron ma zhes bya ba/ dpal phyag na rdo rje la phyag 'tshal lo// mthu stobs kun gyi bdag po ni// rdo rje 'dzin la phyag 'tshal nas// bsnyen sgrub las sbyor la sogs pa'i// rtags kyi rim pa bri bar bya// de la rtags ni bzhi yin te// lha grub gdon rnams thub pa dang // nad phyir byung dang mi ldog pa'o// lha ni nye bar 'grub gyur na// yang dag rtags dang bdud kyi rtags// rnam pa gnyis su shes par bya// dang po rnam pa gsum yin te// mngon sum rmi lam nyams myong ngo // dbang po'i mngon sum dag tu yang // lha yi sku mdog phyag mtshan gzugs// rten dang lus las 'od byung ba// mig gis mthong ngam nyams su 'byung // rna bas dag pa'i gsang sngags thos// des ni dngos grub gnyis ka 'byung // 'bring ni rmi lam gsal po la// dngos dang phyag mtshan mchod rten dang // me tog sngo dang khye chung sngo// bla ma sangs rgyas mthong ba dang // ri bor 'dzeg dang lha yul mthong // dngos grub 'grub tu nye ba ste// bsnyen pa'i rtags su shes par bya// rang gi nyams su 'byung ba ni// lus la srog chags sngar pas ni// phyi dang nang du nyung ba dang // rig pa shin tu bde ba dang // nyon mongs rnam rtog shas chung ba'o// gong du bstan pa de rnams kyang // yang 'jigs dang bcas pa dang // kha dog skya la mdangs med dang // 'od kyang sngo zhing mi rtag dang // nam gung man chad rmi lam na// sad nas 'jigs shing skyi g.ya' ba// bdud kyi rtags su shes par bya// 'byung po bsad dang yan lag bcad// brdung btags skad ngan 'don pa dang / phyugs rdzi byas dang mer bsreg sogs// gdon rnams thub pa'i rtags yin no// bshang gci dor dang bshal btang dang // srog chags lus la phyir 'thon dang // sngar gyi rtog pa spangs pa ni// nad rnams phyir la thon pa'i rtags// gzugs brnyan bsregs par thal bar 'gyur// dgra po yul nas thon gyi rmi// 'og tu bcug pas dngos po brlag // phyir mi ldog pa'i rtags yin te// de rnams las bzlog ngan pa yi// rtags su nges par shes par bya// 'di la brten nas 'dir zhugs rnams// 'di yi dngos grub thob par shog// // de kho na nyid sgron ma zhes bya ba/ slob dpon su bA gI shwa ra kIrtis mdzad pa rdzogs so// 