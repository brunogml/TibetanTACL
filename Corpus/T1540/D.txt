@##// rgya gar skad du/ Ar+ya a mo g+ha pA sha pany+tsa de ba sto tra/ bod skad du/ 'phags pa don yod zhags pa lha lnga'i bstod pa/ rje btsun spyan ras gzigs dbang phyug la phyag 'tshal lo// mkha' ltar rang bzhin rnam dag las// paM yig a dkar yongs gyur pa'i// pad+ma dkar po zla steng du// hrIHyig dkar po las 'khrungs shing // g.yas brkyang rol ba'i tshul gyis bzhugs// gangs ri ltar gsal kun+da'i mdog // g.yas pa mchog gi don sbyin mdzad// 'khor ba'i skyon gyis ma gos pa'i// pad+ma dkar po g.yon na 'dzin// 'dzum bcas zhi ba'i nyams dang ldan// rin chen sna tshogs rgyan gyis mdzes// ma chags dkyil 'khor gtso la bstod// pad+ma dkar po zla steng du// ha yig dmar po las 'khrungs shing // mnyam par bzhengs nas 'gro don mdzad// pad+ma rA ga dmar po'i mdog // zhags pa dang ni rdo rje g.yas// lcags kyu bgrang phreng g.yon na 'dzin// sna tshogs rgyan gyis mdzes pa yi// don yod zhags la phyag 'tshal bstod// pad+ma nyi steng hUM las 'khrungs// g.yon brkyang gyad kyi tshul gyis bzhugs// sku mdog dmar po byi ru'i tshul// stag dang sbrul gyis rnam brgyan cing // be con dang ni sdigs mdzub g.yas// 'khor lo pad+ma dmar po g.yon// spyi gtsug rta mgo ljang gu'i tsher// ha ya gr-I la phyag 'tshal bstod// chu skyes nyi mar pha las 'khrungs// nam mkha'i mdog can g.yon brkyang tshul// mche gtsigs khro mo'i cha lugs 'dzin// stag gi pags pas rnam par dkris// ral gri zhags pa pad+ma mda'// 'khor lo dbyig pa rtse gsum gzhu// g.yas dang g.yon gyi phyag na bsnams// ral gcig ma la phyag 'tshal bstod// pad+ma dkar po zla steng du// Ta yig dkar po las 'khrungs shing // zla ba chu shel nor bu'i mdog // 'gying zhing ldem pa'i tshul gyis bzhugs// dbyig pa pad+ma dkar po g.yas// bgrang phreng dang ni spyi blugs g.yon// sna tshogs rgyan gyis mdzes pa yi// khro gnyer can la phyag 'tshal bstod// 'phags pa don yod zhags pa lha lnga'i bstod pa/ slob dpon chen po tsan+d+ra go mis mdzad pa rdzogs so// 