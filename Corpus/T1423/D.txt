@##// rgya gar skad du/ Ar+ya many+dzu shrI nA ma sang+gi ti tsakra kra maH/ bod skad du/ 'phags pa 'jam dpal gyi mtshan yang dag par brjod pa'i 'khor lo'i rim pa/ bcom ldan 'das 'jam dpal ye shes sems dpa' la phyag 'tshal lo// thog med dus mtha' nam mkha' bsod nams dpag med pa// mkha' mnyam sems can sgrol phyir thams cad mkhyen bsngos pa'i// 'jam dbyangs mtshan ldan dus gsum bde gshegs dge ba'i bshes gnyen byang chub sems dpa'i tshul// kun du gzigs par lung bstan bsam gyis mi khyab de la bdag phyag 'tshal// bla ma dam pa'i gzhung lugs las// man ngag rgyas par rab bstan pa// snyigs ma'i sems can blo zhan rnams// rnam rtog g.yeng bas mos pa nyung // de la dran phyir bsdus pa 'di// grub dang lung bstan ma thob kyang // sman pa phan par zhugs pa bzhin// bdag gis 'di ni byas pa yin// dbang dang dam tshig ldan pa yis// yid dga' ba yi gnas dag tu// bde ba'i stan la 'dug nas ni// snying gar zla ba'i dkyil 'khor la// yi ge a ni rnam bsams nas// de yi 'od kyis bla ma dang // bde gshegs sras dang bcas pa rnams// mdun du mngon sum lta bur dmigs// lus ngag yid kyis yang dag par// sangs rgyas kun la phyag 'tshal lo// rgya chen 'dod pa thams cad gyis// sangs rgyas kun la mchod par bgyid// sangs rgyas byang chub sems kun la// sdig pa thams cad so sor bshags// sangs rgyas byang chub sems bskyed pa'i// dge ba kun la rjes yi rang // mngon sangs rgyas nas mi ring ba'i// rdzogs pa'i sangs rgyas thams cad la// chos kyi 'khor lo dam pa ni// bskor phyir bdag gis bskul bar 'tshal// yongs su mya ngan 'da' bzhed pa// de bzhin gshegs pa thams cad la// bskal pa rab mang bzhugs par ni// sangs rgyas kun la gsol ba 'debs// gang yang bdag gi mchod pa rnam drug dang // dge ba bzhin byas de dag thams cad ni// bla med rdzogs pa'i sangs rgyas nyid thob phyir// bdag gis chos bzhin yongs su bgyi// chos la dbang bskur sangs rgyas thams cad la// byang chub snying po'i bar du skyabs su mchi// e ma sems can bla med bsgral ba'i phyir// bdag gis thams cad mkhyen pa thob gyur cig // bdag nyid dngos po 'bul lags kyis// sangs rgyas byang chub sems rnams kyis// ji ltar bzhed pa mdzad pa'i phyir// bdag lus so sor bzhes su gsol// bde bar gshegs pa thams cad kyis// khyad 'phags lam ni bdag gis bsten// de nas ye shes rnam lnga yi// gzugs brnyan tsam la rab dmigs la// rang bzhin gyis ni rnam dag pa// rang bzhin gyis ni byin gyis brlab// oM shU n+ya tA dz+nyA na badzra swa b+hA wa At+ma kou0f85haM/ nam mkha' lta bur rab dmigs la// yi ge b+h+rUM las byung ba yi// stong gsum tshad dang mnyam pa yi// mchod rten bde gshegs gzhal yas ni// rim pa drug dang ldan par bsgom// mtshan nyid thams cad rdzogs par bsam// dbus kyi snying po'i pho brang du// dbus su seng ge'i gdan nyid de// gzhan yang rim pa ji bzhin bsam// de yi dbus ma'i gdan thog tu// a las bskyed pa'i bcom ldan 'das// mdog dkar ral pa'i thor tshugs can// zhi ba rgyan spangs byang chub mchog // kun du zhal gyis rnam par mdzes// de thugs d+hIHlas bskyed pa yi// gdong lnga zur phud lnga pa me tog thod// g.yas pa bzhi na ral gri ste// g.yon bzhi shes rab pu sti bsnams// rgyan dang na bza' gzhon nu'i tshul// thugs kar a las byung ba yi// 'khor lo rim pa bzhi dang ldan// ji ltar gsang sngags dgod pa ni// 'khor lo'i cho ga mthong ba yis// dang po'i sangs rgyas thugs kar bsam// lte bar a las byung ba yi// ye shes sems dpa' zhal drug pa// ut+pal dmar dang sngon po ni// po tis mtshan pa bsnams pa'o// gzhon nu'i rgyan ldan thugs kar ni// zla ba'i steng du a dkar bsam// de las so sor 'phros pa yis// rim bzhin thams cad snang byas nas// nam mkha'i mtha' mnyam sems can gyi// ma rig mun pa bsal byas nas// slar 'dus rim bzhin rang nyid kyi// yi ge'i nang du 'dus par blta// de nas sngags kyi 'khor lo yi// mtshan brjod rim par bklag pa yang // 'di ltar sangs rgyas bcom ldan 'das// zhes pa dang po nas brtsams nas// don chen yi ge dam pa'i bar// rang gis de nyid brjod pa yin// khong nas 'byung ba skye ba med// tshig kun rab tu gsal bar byed// de mthar thug pa yum bzhi yin// mchod pa chen po 'dod chags che// zhes pa dang por brtsams byas nas// chags pa thams cad sel bar byed// de dag mthar ni rigs lnga ste// bde gshegs yab dang yum rnams kyang // mtshan gyi don la rab dmigs te// mnyam par bzhag nas mtshan brjod ni// rim bzhin klog pa'i rnal 'byor pas// rang gi de nyid yi ge las// rim bzhin spro zhing bsdu ba yis// rang rang gdan la dgod par bya// 'dod pa chen po bde ba che// zhes pa dang por brtsams nas ni// sgyu 'phrul chen po mig 'phrul can// de yi mthar thug sems dpa' ni// bcu drug 'khor lo rab tu dgod// yi ge a las bskyed pa dang // sems can don byas slar 'dus te// rang gi gdan la dgod par byas// sbyin bdag chen po gtso bo ste// zhes pa dang por brtsams byas nas// smon lam ye shes rgya mtsho'i bar// phyi nang lha mo bskyed par bya// byams chen rang bzhin dpag tu med// de bzhin theg chen tshul gnas par// yi ge a las bskyed pa yi// bskal bzang phyi rol rim bzhin du// 'khor lo gsum la dgod par bya// rdo rje dbyings kyi dkyil 'khor ni// ji srid bsgoms pa'i mthar thug pa// tshigs bcad bcu bzhi dag gis ni// mtshan gyi don rnams bstan pa yin// 'od zer 'phro zhing bsdu ba dang // gzugs su gyur nas lhar gnas pa// pho brang snying po'i dkyil 'khor ro// rim gnyis chos dbyings ye shes kyi// dkyil 'khor dgod pa bstan par byas// sangs rgyas rnam par snang mdzad che// zhes pa dang por brtsams byas nas// rdo rje lcags kyu zhags pa che// mthar thug oM gyi rnam par spro// gti mug spyod pa dag byas te// slar 'dus rim pa gnyis pa las// rnam par snang mdzad tshul gyis ni// mtshan gyi don rnams grangs bzhin du// phyogs bzhi dag nas bzhugs pa yin// tshigs bcad nyi shu rtsa lnga ru// tshig rkang gcig gis ma tshang ba// 'di yi don la dmigs shing dgod// de nas rim pa gsum pa ru// me long lta bu'i ye shes kyis// tshul nas rab tu bstod pa ni// rdo rje 'jigs byed 'jigs par byed// ces pa dang por brtsams nas ni// sgra dang ldan pa rnams kyi mchog // ces pa yi ni mthar thug par// hUM gi rnam par spro zhing bsdu// mi bskyod pa yi rnam par dgod// tshig rkang gcig gis lhag pa yi// tshigs bcad bcu yis phyogs bzhi ru// gsang sngags bdun cu rtsa gcig spros// zhe sdang btul nas rnam par gnas// de nas rim pa bzhi pa ni// yang dag bdag med de bzhin nyid// ces pa dang por brtsams nas ni// ye shes me lce 'od 'bar gsal// de mthar thug pa spro bsdu ste// snang ba mtha' yas rnam pa yis// phyogs bzhi dag tu rnam par gnas// so sor kun rtog ye shes ni// hrIHyi rnam par spro bsdu ste// 'dod chags rnam par dag byas la// tshigs bcad bzhi bcu rtsa gnyis kyi// mtshan don gzhung las byung ba bzhin// phyogs bzhi rnam par bgos pa'o// de nas rim pa lnga pa yi// dkyil 'khor bdag gis bshad par bya// 'dod pa'i don grub dam pa ste// zhes pa dang por brtsams byas nas// nor bu chen po rin chen tog // de mthar thug pa mnyam nyid kyi// ye shes tshigs bcad nyi shu gnyis// 'od zer 'phros shing 'dus pa yis// ser sna can ni rnam bcom zhing // mtshan gyi don ni grangs bzhin du// rin chen 'byung ldan tshul du gnas// trAM gi rnam par 'phro zhing 'du// de nas rim pa drug pa'o// don grub dkyil 'khor dgod pa yang // tshigs bcad bco lnga'i mtshan don ni// sangs rgyas kun gyis rtogs bya ba// zhes pa dang por brtsams byas nas// 'jam dpal dpal dang ldan pa'i mchog // de yi mthar thug mtshan rnams ni// a yi rnam par spro zhing bsdu// bya ba grub pa'i ye shes kyi// 'gro ba phrag dog rnam sbyangs te// don grub rnam par rim bzhin dgod// de lta bu yi tshul nyid kyis// 'od zer spro zhing bsdus nas su// khams gsum sems can thams cad ni// gang gi 'od zer reg gyur pa// de yi sangs rgyas rnams su 'gyur// sangs rgyas kun la reg 'gyur zhing // bsdu zhing bdag dang mnyam par sbyar// dkyil 'khor de dag thams cad kyang // mdog dang gdan dang phyag rgya rnams// de bzhin dang po'i sangs rgyas dang // 'khor lo la sogs rim pa yang // ji ltar grags pa bzhin du dgod// de nas dzaHhUM baM hoHyis// ye shes 'khor lo rnams bkug cing // bdag dang mnyam par sbyar byas nas// rang bzhin mchod pa'i sprin tshogs bstims// bsdus pa'i sgo nas bstod pa yang // mchog sbyin rdo rje mchog khyod 'dud// ces pa dang por brtsams byas nas// ye shes sku nyid khyod la 'dud// ces pa'i tshigs bcad bzhi bzhi yis// dkyil 'khor lnga la bsdus te bstod// de nas mtshan gyi yon tan ni// lag na rdo rje rdo rje 'chang // zhes pa dang por brtsams byas nas// chos kyi rgyal por 'gyur zhes pa// yon tan sgo nas bstod pa yin// lag na rdo rje rdo rje 'chang // zhes pa lnga yis rnam phye la// dkyil 'khor lnga yi yon tan ni// rim pa bzhin du mkhas pas dbye// de yis tshigs bcad mtshan rnams ni// dkyil 'khor lnga yi yon tan grags// oM sarba d+harmA zhes pa nas// dz+nyA na gar+b+ha AHyi bar// sku yi phreng ba'i sngags kyis ni// de la brtan zhing rab gnas par// sngags kyi sgo nas bstod pa yin// de nas dpal ldan rdo rje 'chang // zhes pa dang por brtsams byas nas// rdzogs pa'i sangs rgyas kun gyis bshad// de yi mthar thug bsdus pa yi// sgo nas yang dag ston pa yin// de ltar gang zhig sgom byed cing // ngag gi 'khor lo rnam 'phros te// rnam gsum don la dmigs pa yis// ring por mi thogs 'dul dbang gis// yon tan gzhung sogs thams cad kyang // ma lus de yis thob par 'gyur// sa mchog bcu gnyis rab bgrod nas// 'jam pa'i dbyangs dang 'dra bar 'gyur// thun bzhi'am ni thun gsum gyis// mtshan ma brtan po byung gi bar// de ni rgyun du bklag par bya// de nas dkyil 'khor dbang bskur dang // zhi sogs las rnams bsam par bya// gzhan yang shi la phan pa dang // cho ga'i bye brag ma lus kun// cho ga chen por mthong bar bya// dkyil 'khor bsdu ba'i rim pa yang // rim bzhin yi ge a las te// de nas thig le dmigs pa med// sgyu ma'i tshul du spyod lam brtag // dam pa'i gzhung lugs gsal mod kyi// bsdus la dga' ba'i ngor byas nas// bdag 'dras brtsams par mi 'os te// khab len dbang gis lcags bsdu bzhin// 'jam pa'i dbyangs la mos pa yin// rang dbang med par rtsom pa la// 'jam pa'i dbyangs kyis bzod par mdzod// de las bdag gis dge ba gang thob des// 'gro ba rnams kyi don rtogs zhi gyur nas// bdag sogs 'jam pa'i dbyangs dang 'dra gyur te// nam mkha'i mtha' mnyam sems can grol bar shog // 'phags pa mtshan yang dag par brjod pa'i 'khor lo'i rim pa/ bla ma dam pa'i cho ga chen po'i gzhung rnams las// blo zhan pa'i don du mos pa tsam las 'jug pa 'di dag gi rim pa phra mo rdzogs so// 