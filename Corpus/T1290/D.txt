@##// rgya gar skad du/ shrI ban+d+ha bi muk+ta shA s+t+ra/ bod skad du/ dpal 'ching ba rnam grol gyi bstan bcos/ bcom ldan 'das 'jig rten dbang phyug la phyag 'tshal lo// gang zhig ma rtogs rtogs dka' rtogs na de nyid dus// 'ching ba mi bzad shin tu grol dka' grol 'gyur ba// bdag dang gzhan don phun tshogs rdzogs pa'i sangs rgyas lam// ngo mtshar de ni 'gro ba bsgral phyir bdag gis bshad// gyad kyi nor bu la sogs bzhin// snying po de ni gzhan min gnas// gang phyir thams cad rang gis rang // 'ching dang gol bar 'gyur ba'i phyir// 'di na 'ching ba gang yang med// 'ching ba gang yin de grol ba'o// de ni stong dang rten 'brel 'jug // de phyir phongs pas mi rtogs so// dman dang log pa'i bshes gnyen gyis// zin gyur bsod nams brtson 'grus zhen// sbyangs stobs blo gros chung ba yi// skye bo rnams kyis rtogs dka'o// rtogs ldan snying brtse man ngag mkhas// bshes gnyen dam pa btsal bar bya// de ni srog lus longs spyod sogs// rnam kun dri med gus pas bsten// ji srid bdag sems brtan gyur pa// de srid lus dang grib ma bzhin// de yi rjes su bstan pa ni// rten 'brel stong nyid bdud rtsi'i chu// skom pas gdungs la chu bsil bzhin// dga' mgu mi zad dang bas btung // lam gzhan phun tshogs nges 'byung min// de shes thabs dang shes rab yin// de ni chos sgo kun gyi sgo// rtogs dka' rtogs byed dam pa'i lam// ji ltar rten 'brel tsam nyid phyir// de ni ji ltar stong ma yin// gang phyir stong pa nyid yin na// de ni mkha' ltar 'gag med phyir// ci phyir rten cing 'brel mi 'byung // de phyir de gnyis gnyis ma yin// de la rten 'brel ji lta bu// de yi stong nyid gang zhe na// nyon cig 'di ltar snang ba'i dngos// dbang po'i gzhu ltar rab gsal ba// sna tshogs bde dang sdug bsngal sogs// 'di dag rang 'byung rgyu med min// rgyu gzhan ma yin ma nges min// mngar skyur kha la rang rgyu yin// sems nyid rten cing 'brel par 'byung // ji ltar mkha' la sprin bzhin no// kye ma srid pa'i nags tshal du// sdug bsngal lo 'bras cher lhags shing // nyes par spyad pa'i yal ga can// 'dzin pa'i me tog rab gsal ba'o// de rgyu chags sdang tshul min sdong // bdag tu lta ba'i rtsa brtan te// mi shes bag chags bcas drod gsher// sa chen 'byung ba las bskyed pa'o// mkha' la snod kyi 'jig rten ltar// e ma'o rten med rten gyur pa// rten 'brel brtan pa rnams kyi mchog // re zhig rten ni ma grub na// brten pa ji ltar rnam gzhag rung // bdag med de lta bden min na// des bskyed chags sogs las rnams sogs// gang du ji ltar nges par bya// de ma grub na sdug bsngal gang // de myong nyid kyang su zhig brjod// ji ltar sdong po'i rtsa phyung na// bcad pa'i bya ba grub pa ltar// gzhir gyur bdag rtogs rnam bzlog pas// mkhas pa de bzhin srid pa gzhig // bsregs bcad bdar bas gser sogs bzhin// 'di ltar bdag dang gzhan pa zhes// bya ba ji ltar rten dang gnas// ngo bo mtshan nyid brtag par byos// de la lus ngag rlung dang yid// phyi nang bar sogs 'di dag ni// nam yang rten byed gnas gyur pa// sus kyang nges par mi nus so// gang phyir bdag de snang rung na// dmigs gyur dmigs pa med pa'i phyir// mi snang sems dang sems min smos// sems ni rang bzhin stong bdag nyid// sems min mi rtag rten 'brel bdag // rnam par dpyad na spros med do// rtag la bya ba 'gal ba'i phyir// gang na ci 'dra bdag bstan byos// mdor na 'dir mang smra mi bya// bdag de rang gi sgo gsum las// gzhan na 'dir snod ci zhig byas// mtshon gyi rma ltar nyes pa yang // byis pa rnams kyi rang rtags dang // log sred skye bo'i rtsod par zad// gzhan min de dag rnam dpyad na// ji ltar gang zhig bdag tu 'gyur// de min de rten de gnas gang // gang yang 'di dag de rten dang // de gnas phyogs kyang rnam dpyad kyi// tshul 'dis bdag dngos bdag mtshan nyid// sgyu ltar legs grub bstan pa yin// ltos shig tshul 'di chu shing 'dra// ngag ni brag ca mkha' 'dra yid// rdul tsam dmigs pa yod min na// 'di la ji ltar bdag tu brtag // phyi ni phyi rol nang yang gzhan// des na bar yang de dag min// gang yang de ni dkar sogs min// ring dang thung dang sbom dang phra// mthug dang srab ces bya la sogs// mtshan nyid nges par nus ma yin// ci ste shing la 'khril shing bzhin// de ni kun gzhi 'am bag chags la// brten te mi mngon gnas she na// snang dang mi snang rnam dpyad dang // de nyid sems dang sems min zhes// sngar bzhin brtag pa mtshungs par 'gyur// 'on te sems ni gang yin pa// de nyid bdag ces bya zhe na// sems ni dmigs med 'od gsal phyir// da ni bdag de bdag med 'gyur// e ma'o shin tu rtogs dka'i gnas// e ma'o e ma shin tu rmad// e ma'o mkhas pas shes par rung // e ma'o shes bral shes pa'i dbyings// de ltar 'gro ba 'di na bdag // med kyang nga dang nga yi zhes// gzung dang 'dzin pas brlabs pa yi// skye bo smyos pa 'di dag ci// 'on kyang 'jig rten log pas mig // bsgribs nas gzung dang 'dzin pa ni// ji ltar snang ba ji bzhin bzhag // snang la snang ltar rab chags srid// sdug bsngal 'khor los sgyur ba'i rgyu// bdag cag de las 'da' min nam// gal te bdag nyid ma grub kyang // de 'dzin nyid du bden zhe na// 'di nyid e ma'o 'gro kun gyi// log par 'ching ba mi bzad pas// mgo la me shor bsgrims pa bzhin// rings par myur du ldog par bya// grogs dag 'di ltar mngon sum du// yang dag rig pa'i mig nyid kyis// bdag de ma grub des na 'dir// gzhan zhes bya ba'ang yod min na// yu bu thams cad snyam dang // nga'o snyam dang gzhan snyam dang // gzhan gyi'o zhes log rtog pa// 'di dag ji ltar gang du dogs// dper na rmi lam bu shi ba// bu nyid med na de shi yang // bden par yod pa ma yin pa// de bzhin yu bu'i 'dzin pa yang // e ma'o shin tu ngo mtshar gnas// gang zhig gcig nyid rtogs pa yis// thams cad rnam par grol 'gyur ba// 'di la the tshom su zhig skrag // 'khor dang mya ngan 'das pa'i chos// phung po khams dang skye mched sogs// theg gsum theg gsum nges 'byung lam// ma lus bdag min bdag gis min// bdag med stong pa'i mtshan nyid de// med phyir med la med nyid du// tshul bzhin nges par byas pa la// kye ma khyod la skyon ci yod// gang gang bdag dang bdag gi zhes// 'dzin pa'i 'ching ba thams cad kyang // phyi min nang min par yang min// de bzhin lus ngag yod ma yin// de dag las min der gnas min// de bzhin chags dang sdang sogs kyi// ma lus yid la byed pa yang // dpyad na re zhig gang la gang // gang du gang gis chags pa dang // sdang bar 'gyur ba'ang ga la yod// gzugs sdug sgra snyan dri zhim dang // ro mngar reg 'jam yid bde'i rkyen// 'di dag gang gis de shes la// ci zhig phan btags 'brel ba yod// de shes pas kyang de dag la// chags dang rab tu chags 'gyur gang // de ni phyi nang bar dag dang // lus sogs dngos po gang zhig yin// de min de la de brten dang // skyes dang gnas dang 'gag 'gyur ba// sgyu ma yi ni rta glang ltar// don du grub pa yod ma yin// gang gis bdag la brnyas sogs dang // smad sogs brdeg sogs byas pa'i rgyu// sdang dang rab sdang sems 'byung ba// 'di yang sngar bzhin bdag sems dang // gang yang pha rol de yi sems// mkha' 'dra mtshan ma med pa yin// de bzhin gzhan de'i ngag nyid dang // lus ni dri sgra shing lta bu// yin na sgyu mas sgyu ma yi// rgyal ltar des 'dir bdag gnod gang // bdag gi'ang de bzhin ngag dang lus// de ltar lus can thams cad kyi'ang // mtshungs phyir 'di dag skye ba dang // gnas dang 'gag 'gyur mi dmigs so// gang phyir phan tshun 'brel med phyir// dpyad na thams cad spros med phyir// yul dus rnam kun dri med phyir// mkha' la 'phur ba'i bya rjes bzhin// de ltar stod pa'i spyod yul 'dir// rmi lam sgra dang 'ja' bzhin du// gang la gang zhig ji ltar chags// de bzhin sdang ba 'ang gang du dogs// pha dang ma dang chung ma bu// gnyen dang bshes pa de bzhin dgra// sgyu ma ji bzhin de bzhin pas// 'dzin pa thams cad gzhig par bya// de nyid kyis na chags sogs kyis// las byed de yang ji lta bu// yang yang shes rab brtan po yis// mkhas pas sngar bzhin brtag par byos// de phyir bde dang sdug bsngal yang // bems pos rnam par myong min la// rig la dngos po yod min te// thog med dus nas log sbyangs pa// 'khrul pas 'dzin pa nyi tshe ba// de yang dngos po med pa nyid// de ltar med la med nyid du// blo bzang rnams kyis goms byas na// smyos bas gnyen la dgra bzhin du// mi bzad 'ching bas bcings pa de// sbrul mdud rang gis 'grol ba bzhin// nges par rnam par grol bar 'gyur// rnam grol rnam grol las byung ba'i// 'bras bu lhun gyis grub pa gang // don gnyis phun tshogs ngo mtshar ba// de ni bum pa bzang po bzhin// dpal 'ching ba rnam grol gyi bstan bcos rgya gar gyi slob dpon chen po grub pa brnyes pa'i dpal ni ska lang+kas mdzad pa rdzogs so// // rnal 'byor gyi dbang phyug chen po shrI dza ga ta mi trA nan+da'i zhal snga nas/ kha che'i paN+Di ta chen po bud+d+hA shrI b+ha dras gtan la phab nas bod kyi lo chung gnubs tshul khrims shes rab kyis bsgyur ba'o// 