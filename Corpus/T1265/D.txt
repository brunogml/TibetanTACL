@##// rgya gar skad du/ bA h+ya an+ta ra a mr-i ta kalpa nA ma/ bod skad du/ phyi nang bdud rtsi'i bcud len zhes bya ba/ rdo rje rnal 'byor ma la phyag 'tshal lo// rgyun chad bdud rtsis gsang ba bcud len gyis// nyams len thabs dang de yi sman sbyor dang // nyams su blangs na tshe ring grub pa thob// de phyir bdag nyid bya ra'i nyams len bshad// rnal 'byor phyi yi nyams len byed na ni// bdud rtsi lnga yis rang lus dag par byas// rnam snang mi bskyod rin chen 'byung ldan la// 'od dpag med dang don yod grub pa rnams// rang gi lus gnas nyams len shes pa med// mA ma kI yi rgyud btus nyams len bshad// rnam snang blangs la rdo rje'i chu yis dkrugs// btsir nas snod kyi nang du thun phyed bzhag // byin brlab mchod bya rlung med sa ru brdung // rlung nad can la bu ram sbyar bar bya// bad kan can la tsha ba gsum dang sbyar// dri med rnam snang btsir nas grib skam bya// zhib par btags nas mar dang sbrang rtsi sbyar// mi bskyod pa yis sprus nas bza' btung bya// sha dang 'o ma za zhing chang rnams spang // rnam snang nyams len bdag nyid b+h+ya ris smras// mi bskyod bskol nas mar dang kha ra sbyar// grangs par byas nas rnal 'byor btung bar bya// chang dang bud med spangs na zla drug grub// mi bskyod bcud len b+h+ya ris smra bar byed// rin chen 'byung ldan ga na d+hi dngul chu dang // ra yi 'o ma sbrang dang b+hi ta ste// zhib par btags nas ka ra la sogs sbyar// mar khu bton nas rnal 'byor lus la byugs// sman rnams gtong dus khengs pa'i dus su gtong // gzhan dang mi 'dra b+ha ri stobs skyes so// dbyar zla gsum la don yod grub pa yi// a ru ra dang sman tsha sbyar la bza'// ston gsum ka ra a ru ra sbyar nas// rnal 'byor pa ni lto stong dag la bza'// dgun gsum 'bras bu gsum dang sbyar la bza'// dpyid gsum mar sbrang 'bras bu gsum sbyar bza'// don yod grub pa'i rnal 'byor bcud len pas// nad rnams sel zhing don rnams grub bar byed// shing mngar sbrang mar 'od dpag med pa 'bras bu gsum// cong zhi dang sbyar zos na nad rnams sel// cis kyang rnal 'byor bla ma'i zhal la ltos// 'od dpag med kyi bcud len b+h+ya ris smras// zla ba drug nas rnal 'byor ru rta bskol la btang // dkar gsum mngar gsum rten dbang chu bskol btang // mdor na ci dgos kha zas rim gyis spang // brag la sbyar nas b+h+ya ris brten par bya// kha zas rgyun chad bshad nas gsang ba bshad par bya// snying ga'i dbus nas yi dam lha nyid ni// rdo rje phag mo zhal gcig phyag gnyis ldan// sems dpa'i skyil krung bdud rtsi bum pa 'dzin// ngag tu hUM brjod snying ga gyen la bzlog // yum gyi 'od kyis dkar nag mtshams su bcad// oM AHhUM brjod zhal nas bdud rtsi 'dzag // dkar nag bcad pa'i mtshams nas 'bab pa yin// rang lus khong stod 'o lngar gang bar bsam// de ni ting 'dzin sems dpa' bdag gis smras// mdun gyi mkha' la ye shes sems dpa' ste// yid kyis dran nas de yi 'od kyis ni// rang gi smin mtshams yan chad thod pa bcad// ye shes sems dpas oM AHhUM brjod pas// thod pa'i bdud rtsi 'dzag ste rtsa sbubs shugs// bum pa'i 'og tu raM 'bar bdud rtsi blugs// de nas 'dres pas lus ni bdud rtsis gang // gnyis med de yi stobs kyis chu ser sogs// gsang ba'i gnas nas mar la 'dzag par bsam// de nas mar shal yar la bdud rtsis rang lus gang // slar yang rnal 'byor thod pa'i bcad 'phro las// bdud rtsi sor gcig lud nas gang bar bsam// gal te rnal 'byor rlung khams skyes na ni// snying ga'i bum pa mar gyis gang bar bsam// mkhris pas skya rims tshad nad 'bab nad la// ga bur chu bzhin nang lus bsil bar bsam// rnal 'byor grang ba'i nad ni na gyur na// drod sman rnams kyi stobs ni bsgom par bya// bsgoms kyang skyo na hriM yig blo ldan bzla// b+h+ya ri bdag gis gsang ba'i bcud len smras// brtan pa'i sems kyis rnal 'byor nyid kyis bsgrubs// nyams su myong ba'i yon tan nad rnams sel// zla drug shes rab blo 'phel rang bzhin skye// slob dpon b+h+ya ris gsungs pa'i phyi nang gi bdud rtsi'i bcud len gyi gdams pa rdzogs so// rgya gar gyi paN+Di ta rat+na pha las rang 'gyur du mdzad nas/ bshad rgyud kyi gdams pa bar ma chad par gsungs so// 