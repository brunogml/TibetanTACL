@##// rgya gar skad du// kuSh+maN+DotshA d+ha pre ta pi shA tsa ye bi sho d+ha ya har sA d+ha nA ma/ bod skad du/ yi dwags dang sha za dang grul bum dang srul bo rnams rnam par sbyong zhing sel ba'i sgrub thabs shes bya ba// 'phags pa lag na rdo rje la phyag 'tshal lo// sku gsum pha rol phyin drug ldan// sdug bsngal rgya mtsho las sgrol ba'i// rdo rje can la gus btud de// sems can rnams la phan phyir bri// sngon du bsnyen pa rab rdzogs pas// yan lag tshon snas rab bcings nas// lha yi rnam pa gsal bsgoms te// rtags ni rab tu gsal ba brtag // brtags zin nas ni sgrub pa brtsam// sa yi cho ga rdzogs byas la// sta gon legs par rdzogs nas ni// dkyil 'khor thig skud byin rlabs gdab// ye shes thig gdab sa thig ni// tshangs thig nas bzung sgo rgyan bar// legs shing rdzogs par gdab par bya// de nas tshon dgye dbus nyi dkyil// pad+ma 'dab brgyad ge sar bcas// kha dog so so gru chad ljang // rdo rje ra ba lha snam rigs// mtshan ma sa bon rab tu dgod// shar nas brtsams te 'khor lo ral gri dang // dgra sta rdo rje kha dog so sor bri// shar lho nas bzung lcags kyu gri gug dang // mi mgo dang ni rgyu ma'i zhags pa bri// mtshams su gtor ma phyogs su thod pa bkram// dbus su sku gdung gur dang bla re bre// lha snam phyogs skyong gtor ma so sor dgram// bum pa phyogs bzhir las bum shar sgor gzhag // mdun du bla ma yi dam lha// spyan drangs mchod nas stong nyid bsgom// de nas hUM las sa gzhi ra ba gur du gyur pa'i rdo rje me 'od bcas// de nas b+hUM las gru bzhi sgo bzhi rta babs bcas shing dbang po nyi zla'i gdan// de steng bdag nyid gsum gyi tshul gyis zhal gsum phyag drug bskyed// mdun du hUM las dga' rab dbang phyug thod phreng can dang bum rna sha zan sen dgu bskyed// thal dkar mdog dang gnag dang sngo dang shin tu gnag // g.yas na 'khor lo ral gri dgra sta rdo rje dang // g.yon na bsdigs pa'i sdigs mdzub bo// shin tu 'jigs pa'i bdag nyid can// thal bas lus byugs khrag 'dzag pa'o// mtshams rnams su ni me tog ma dang mdzes ldan dang ni 'od zer 'phrog dang mdangs 'phrog ma'o// g.yas na lcags kyu gri gug mi mgo rgyu ma'i zhags// g.yon na thod pa khrag gis bkang ba'o// smug nag mthing nag dmar nag ljang nag 'jigs pa'i gzugs can bdud mo bzhi'o// thugs ka'i re pha'i hUM las spyan drangs bstim sogs rdzogs byas nas// gsang ba'i sngags ni rab tu bzlas// oM kuSh+maN bi d+ha ra ya hUM phaT/ Dod+sA d+ha na kro d+ha ya hUM phaT/ pre ta bi sa na ya phaT/ pi shA tsa ha ta ba ba phaT swA hA/ ku Sh+maN kra mA ya phaT/ Dot+sA ta na kri tA na ya phaT/ pre ta kri tAn+ta rU pa ya phaT/ pi shA tse ro Sha Na ya phaT swA hA/ zhes pa bzlas te/ sngon du bsnyen pas bsgrub bya'i rtags ni rim pa drug par brtag // rtags byung bskrad pa'i las brtsam mo// yaM las rlung bsams steng du bskyed// dgug cing uts+tsha ta yas bskrad// las bcol phrin las gzhan yang brtsam// rabs chad nag po'i thod par ni// gzugs gzhug bsad pas dur khrod sba// hUM me dpung 'bar ba brjid pa'i sku// gad rgyangs bzhad mdzad thal mo rdebs// rgya mtshor zhabs nub dbang po mnan// sku gsum don ldan zhal 'dzum bzhad// phyag drug bdud 'dul mtshon cha 'dzin// rdo rje can la phyag 'tshal 'dud// oM badzra muHzhes pas gshegs su gsol nas bsdu ba'o// bdag gis gzhan la phan phyir brtsams// dge ba de yis 'gro ba kun// bla med byang chub thob par shog // nam gru'i rigs las byung ba'i slob dpon dzA ba ri pas mdzad pa'i bdud bzlog pa'i cho ga rdzogs so// // bal po'i bla ma de ba pUr+Na ma ti dang / lo tsA ba chos kyi bzang pos bsgyur pa'o// 