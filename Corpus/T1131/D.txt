@##// rgya gar skad du/ ma hA mu dra u pa de shaM/ bod skad du/ phyag rgya chen po'i man ngag // dpal lhan cig skyes pa la phyag 'tshal lo// phyag rgya chen po bstan du med gyur kyang // dka' ba spyod cing bla ma la gus pa'i// sdug bsngal bzod ldan blo ldan nA ro pa// skal ldan khyod kyi snying la 'di ltar byos// kye ho 'jig rten chos la legs ltos dang // rtag mi thub ste rmi lam sgyu ma 'dra// rmi lam sgyu ma don la yod ma yin// des na skyo bskyed 'jig rten bya ba thong // 'khor g.yog chags sdang nye 'brel kun spongs la// gcig pu nags 'dab ri khrod dgon par bsgoms// bsgom du med pa'i ngang la gnas par gyis// thob med thob na phyag rgya chen po thob// 'khor ba'i chos 'dis don med chags sdang rgyu// byas chos snying po med pas don dam snying po ltos// blo yi chos kyis blo 'das don mi mthong // byas pa'i chos kyis byar med don mi rnyed// blo 'das byar med don de thob 'dod na// rang sems rtsad chod rig pa gcer bur zhog // rtog pa dri ma'i chu de dngas su chug // snang ba dgag sgrub mi bya rang sor zhog // spong len med na phyag rgya chen por grol// dper na ljon shing yal ga lo 'dab rgyas// rtsa bcad yal ga lo 'dab khri 'bum skams// dper na bskal stong bsags pa'i mun pa yang // sgron me gcig gis mun pa'i tshogs rnams sel// de bzhin rang sems 'od gsal skad cig gis// bskal par bsags pa'i sdig sgrib ma lus sel// blo dman skye bo don la mi gnas na// rlung gi gnad bzung rig pa gcud la bor// lta stangs dang ni sems 'dzin du ma yis// rig pa dang la mi gnas bar du gcun// dper na nam mkha'i dkyil ni brtag byas na// mtha' dang dbus su 'dzin pa 'gag par 'gyur// de bzhin sems kyis sems la brtag byas na// rnam rtog tshor 'gag rtog med gnas gyur nas// bla med byang chub sems kyi rang bzhin mthong // dper na sa rlangs sprin ni nam mkhar dengs// gar yang song med gar yang gnas pa med// de bzhin sems las byung ba'i rtog tshogs kyang // rang sems mthong bas rtog pa'i dba' rlabs dengs// dper na nam mkha' kha dog dbyibs las 'das// dkar nag dag gis gos med 'gyur ba med// de bzhin rang sems kha dog dbyibs las 'das// dge sdig dkar gnag chos kyis gos mi 'gyur// dper na gsal dag nyi ma'i snying po de// bskal pa stong gi mun pas bsgribs mi nus// de bzhin rang sems snying po 'od gsal de// bskal pa'i 'khor bas bsgribs par mi nus so// dper na nam mkha' stong par rab brtags kyang // nam mkha' la ni 'di 'dra brjod du med// de bzhin rang sems 'od gsal brjod gyur kyang // brjod par 'di 'dra grub ces brtag gzhi med// dper na nam mkha' gang la gang gis brten// de bzhin rang sems phyag chen rten yul med// ma bcos gnyug ma'i ngang du glod la zhog // bcings pa glod gyur grol bar the tshom med// de ltar sems kyi rang bzhin nam mkha' 'dra// chos rnams ma lus de ru ma 'dus med// lus kyi bya ba yo thong rnal mar zhog // ngag gi smra brjod ma mang brag ca 'dra// yid la mi sems la bzla'i chos la ltos// lus la snying po med pas smyug sdong 'dra// sems ni nam mkha'i dkyil ltar bsam yul 'das// de dang btang gzhag med par glod la zhog // sems la gtad so med na phyag chen yin// de la goms pas bla med byang chub 'thob// dmigs pa'i yul med sems kyi rang bzhin gsal// bgrod pa'i lam med sangs rgyas lam sna zin// bsgom med goms pas bla med byang chub 'thob// gzung 'dzin kun 'das lta ba'i rgyal po yin// yengs pa med na bsgom pa'i rgyal po yin// bya brtsal med na spyod pa'i rgyal po yin// re dogs med na 'bras bu mngon du 'gyur// kun gzhi skye med bag chags sgrib g.yogs bral// mnyam rjes mi bya skye med snying por zhog // snang ba rang snang blo yi chos rnams zad// mu mtha' yongs grol lta ba'i rgyal po yin// mu med gting yangs bsgom pa'i rgyal po mchog // byar med rang gnas spyod pa'i rgyal po mchog // re med rang gnas 'bras bu'i rgyal po mchog // las ni dang po gcong rong chu dang 'dra// bar du chu bo gang+gA dal bus 'bab// tha ma chu bran ma bu phrad pa 'dra// sngags su smra dang pha rol phyin pa dang // 'dul ba'i sde snod la sogs chos rnams dang // rang rang gzhung dang grub pa'i mtha' yis kyang // 'od gsal phyag rgya chen po mthong mi 'gyur// yid la mi byed zhe 'dod kun dang bral// rang byung rang zhi chu yi dba' rlabs 'dra// zhe 'dod byung bas 'od gsal ma mthong bsgribs// rtogs pa bsrung sdom dam tshig don las nyams// mi gnas mi dmigs don las mi 'da' na// dam pa nyams len mun pa'i sgron me yin// zhe 'dod kun bral mtha' la mi gnas na// sde snod chos rnams ma lus mthong bar 'gyur// don 'dir gzhol na 'khor ba'i btson las thar// don 'dis mnyam gzhag ma lus sdig sgrib bsreg // bstan pa'i sgron me zhes su bshad pa yin// don 'dir mi mos skye bo blun po rnams// 'khor ba'i chu bos rtag tu khyer bar zad// ngan song sdug bsngal mi bzod snying re rje// sdug bsngal thar 'dod bla ma mkhas pa bsten// byin rlabs zhugs pas rang sems grol bar 'gyur// las rgya bsten na bde stong ye shes 'char// thabs dang shes rab byin rlabs snyoms par zhugs// dal bar dbab cing dkyil 'khor drang pa dang // gnas su bskyal dang lus la khyab par bya// de la zhen med bde stong ye shes 'char// tshe ring skra dkar med cing zla ltar rgyas// bkrag mdangs gsal zhing stobs kyang seng ge 'dra// thun mong dngos grub myur thob mchog la gzhol// phyag rgya chen po gnad kyi gdams pa 'di// 'gro ba skal ldan snying la gnas par shog // dpal ti l+li pas nA ro pa la chu bo gang+gA'i 'gram du gsungs pa rdzogs so// 