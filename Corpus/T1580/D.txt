@#// 'phags pa thugs rje chen po 'khor los sgyur ba'i rgyal po la phyag 'tshal lo// de nas/ 'khor los sgyur rgyal dkyil 'khor ston// zhes 'byung ba'i sgrub thabs bshad par bya'o// de nas gzhan yang bshad bya ba// 'khor los sgyur rgyal 'jig rten mgon// dpal ldan ye shes dkyil 'khor che// don kun grub byed brtag pa'o// rgyu skar rgyal po rgyal la bab pa'am// yang na zla ba tshes dang zla ba nya// sna tshogs me tog 'bras bu rgyas pa'i tshe// skal bzang rnams kyis mgon mchod sdig pa bsal// dkyil 'khor chen po rgyan gyis spras// sna tshogs dri bsung dang ldan pa'i// me tog gcal bkram lhab lhub can// mchod rdzas yo byad sprin gtibs nas// stobs chen sngon 'gro nyi ma dang po bum pa dang ni lha// lhag par gnas byas gnyis pa ting 'dzin rgyal po la gnas bzlas// gsum pa mchod sbyin go rims nus sbyar bzod par gsol// de mthar bkra shis rdo rje chus bkrus dngos grub blang bar bya// bla ma'i man ngag ji bzhin du// mkhas pas dkyil 'khor bris nas su// rdo rje 'khor lo phyag rgya yis// lha dgu 'khor los sgyur bar bsam// lte ba 'dam skyes ge sar 'khrungs// rdo rjes mtshon pa dpal chen nyid// shar sogs rin chen rtsibs brgyad 'khor lo rnam bdun gter chen bcas lha mo// khyams bzang rab mnyam baiDUR+ya yi ngos la nyi shu rtsa bzhis mchod pa yi// lha mo rnams dang de bzhin sgo bzhir lcags kyu zhags pa sogs dges rol pa'o// mu khyud khor yug bkra shis kyi// rdzas bcu grub pa nyi shus bskor// dpal med lha rdzas yo byad kyis// shin tu phun tshogs brtse ba yin// oM AHhrIHtsakra warti maN+Da la sid+d+hi phaT swA hA/ shes rab thabs byung skad cig sbyor bas bdag nyid 'khor los sgyur rgyal gsal bskyed la// snying po las 'phros lcags kyu'i zer gyis ji bzhin nyid bkug mnyes byas dbyer med gzhug // bdag dang dkyil 'khor lha tshogs bcas bzlas rdo rje phreng rgyun yi ge rab zhugs pas// bum pa bzang bkang thun mtshams kun rtag mnyam gzhag che gnas dngos kun mchod brtson bya// thugs rje chen po can dpal 'khor los sgyur ba'i sgrub thabs rdzogs so// 