sangs rgyas kyi sku dang mchod rten gyi cha dbye ba bshad pa/ yang dag par rdzogs pa'i gang+gA'i klung gi bye ma snyed thams cad kyi sku ni rnam pa gnyis te/ tshe blangs pa'i sku dang / chos kyi sku'o// de la tshe blangs pa'i sku ni yab yum las skyes pa'i mig dang yid tshim par byed pa/ dag par byed pa skrun par byed pa ste/ sku tshigs re re zhing sred med kyi bu'i stobs dang ldan la/ tshigs re re yang bsod nams brgya'i mtshan gyis brgyan pa dang / skyes bu chen po'i mtshan sum cu rtsa gnyis kyis brgyan zhing dpe byad bzang po brgyad cus mdzes par byas pa mthong na ba lta bas chog mi shes shing mi mthun pa med pa dang / blta bar bya ba bla na med pa ni bcom ldan 'das rnams kyi tshe blangs pa'i sku'o// de bzhin gshegs pa dgra bcom pa yang dag par rdzogs pa'i sangs rgyas rnams kyi sku ni/ bcom ldan 'das kyis sangs rgyas kyi ye shes kyis thugs su chud par zad kyi/ rang sangs rgyas bse ru lta bu dag dang / gnas brtan shA ri'i bu la sogs pa nyan thos chen po rnams nam chad ni/ su yang rgya chen yang dag par rab tu ston par ji ltar byas kyang nus pa med de/ 'di lta ste/ dran pa nye bar gzhag pa bzhi dang / rdzu 'phrul gyi rkang pa bzhi dang / dbang po lnga dang / stobs lnga dang / byang chub kyi yan lag bdun dang / 'phags pa'i lam yan lag brgyad pa ste/ byang chub kyi phyogs kyi chos sum cu rtsa bdun po'i chos 'di dag dang / 'phags pa'i bden pa bzhi dang / dge sbyong gi 'bras bu bzhi dang / tshangs pa'i gnas bzhi dang / tshad med pa bzhi dang / bsam gtan bzhi dang / mi 'jigs pa bzhi dang / so so yang dag par rig pa bzhi dang / lam bzhi dang / snying rje chen po dang / btang snyoms dang / bsrung ba med pa gsum dang / dkon mchog gsum dang / bsod nams bya ba'i dngos po gsum dang / rnam par thar pa'i sgo gsum dang / rnam par thar pa brgyad dang / zil gyis gnon pa'i skye mched brgyad dang / mthar gyi gnas pa'i snyoms par 'jug pa dgu dang / zad par gyi skye mched bcu dang / mi slob pa'i chos bcu dang / de bzhin gshegs pa'i stobs bcu dang / gnas dang gnas ma yin pa mkhyen pa'i stobs dang / las bdag gis bya ba mkhyen pa'i stobs dang / bsam gtan dang / rnam par thar pa dang / ting nge 'dzin dang / snyoms par 'jug pa'i stobs dang / dbang po mchog dang mchog ma yin pa mkhyen pa'i stobs dang / mos pa sna tshogs mkhyen pa'i stobs dang / khams sna tshogs mkhyen pa'i stobs dang / thams cad du 'gro ba'i lam mkhyen pa'i stobs dang / sngon gyi gnas rjes su dran pa mkhyen pa'i stobs dang / 'chi 'pho dang skye ba mkhyen pa'i stobs dang / zag pa zad par mkhyen pa'i stobs so// ma 'dres pa'i dran pa nye bar gzhag pa gsum dang / mngon par shes pa drug dang / rtag tu gnas par bya ba drug dang / ma 'dres par bsgom pa rnams dang / bsam gtan rnams dang / nyon mongs pa med pa'i snyoms par 'jug pa rnams dang / smon nas shes pa dang / shes rab kyi mthar phyin pa dang / 'gog pa'i snyoms par 'jug pa dang / mi sdug pa dang / dbugs rngub pa dang / 'byung ba dran pa dang / dro bar gyur pa dang / rtse mo dang / bzod pa dang / 'jig rten gyi chos kyi mchog dang / mthong ba'i lam dang / bsgom pa'i lam dang / mi slob pa'i lam dang / rten cing 'brel par 'byung ba yan lag bcu gnyis dang / phung po lnga dang / skye mched bcu gnyis dang / khams bco brgyad dang / dbang po nyi shu gnyis rnams yin no// zab cing mchog tu zab pa'i chos 'di dag ni yang dag par rdzogs pa'i sangs rgyas gang+gA'i klung gi bye ma snyed kyis gsungs pa ste/ gang rang rang gi mtshan nyid dang / spyi'i mtshan nyid rjes su rtogs nas nyid kyis thams cad mkhyen pa'i ye shes thugs su chud de/ dge slong dang / dge slong ma dang / dge bsnyen dang / dge bsnyen ma rnams dang / mu stegs can sna tshogs dge sbyong dang / bram ze gcig pa dang / rgyu ba dang / kun du rgyu ba dang / lha dang / klu dang / gnod sbyin dang / dri za dang / lha ma yin dang / nam mkha' lding dang / mi'am ci dang / lto 'phye chen po rnams la rgya cher yang dag par rab tu bstan te/ sangs rgyas kyis 'dul ba rnams btul nas 'khor grangs med pa khrag khrig brgya stong dang / mya ngan las 'das pa 'jigs pa med pa'i grong khyer du zhugs so// sangs rgyas kyi sku bshad pa rdzogs so// 