@##// rgya gar skad du/ nA ga rA dza b+he rI gA thA// bod skad du/ klu'i rgyal po rnga sgra'i tshigs su bcad pa/ sangs rgyas dang / byang chub sems dpa' thams cad la phyag 'tshal lo// de bzhin gshegs pas rab bstan pa// byang chub sems dpa' skyes pa'i rabs// thams cad legs par 'dus nas su// shin tu dang ba'i sems kyis nyon// rdzogs pa'i sangs rgyas lha yi lha// de bzhin gshegs pa bzhugs pa na// dge slong rnams ni gcig la gcig // kha stobs la sogs rnams kyis 'gying // dge slong tshig ngan 'don pa da ga / drang srong chen pos gsan pa na// de phyir thub pas dge 'dun rnams// bsdus nas 'di skad bka' stsal te// khyed cag kha stobs la sogs pas// gcig la gcig ni 'tshe byed pa// khyim nas khyim med rab byung dang // de dag 'thun pa ma yin no// rtag tu yang dag dga' byed pa'i// chos drug gang yin la 'jug pa// 'di ni khyim nas khyim med par// rab tu byung ba rnams dang 'thun// sems can kun la snying brtse'i phyir// 'tshe ba med par ngas bsgoms nas// ji ltar byang chub don gnyer ba// dge slong nga las 'di nyon cig // shes rab ldan pa'i mi yis 'di// thos nas sdig pa rnam spongs la// grub dang bde ba thob bya'i phyir// dge ba'i chos la spyad par gyis// sngon gyi spun drung gyur pa yi// klu yi rgyal po gnyis byung ba// gcig gi ming ni rnga zhes bya// gnyis pa nye rnga zhes bya'o// gnyis ka srog gcod las ldog cing // tshul khrims ldan zhing dbang chen grags// klu yi skye gnas la smod cing // mi yi srid pa 'dod par gyur// tshul ldan mang du thos pa yi// dge sbyong bram ze mthong ba dang // mi yi tshul du bsgyur nas ni// bsnyen bkur dag kyang byed par 'gyur// zla ba phyed dang tshes brgyad dang // bcu bzhi bco lnga gang yin pa// de la yan lag brgyad pa yi// gso sbyong la ni legs mnyam 'jog // de gnyis sngon gyi gnas spangs nas// yul gzhan zhig tu phyin pa dang // de dang nye ba'i gnas de na// rnga sgra zhes bya'i klu gnas so// klu yi skyes mchog spun gnyis po// de gnyis 'ong bar des shes nas// khengs shing khros pa'i yid kyis su// du ba can gyi dbugs 'byin cing // khyed gnyis chos spyod ma yin te// g.yon can tshul ngan 'chos pa'o zhes// rnga sgras tshig ni rtsub mo yis// yang dang yang du skrod par byed// dman pas bskrad pa thos pa dang // nye rnga rab tu khros gyur te// de tshe phu bo rnga la ni// tshig rnams kyis ni go byas pa// kye rnga mi yi 'jig rten dag 'di na// tshig ngan mngon du smra bas gdung byed cing // sbal zan chu yi 'gram na skyes pa yis// mche ba gdug pas bdag cag skrod par byed// 'di ni chu nang dud 'gro rnams la 'tshe// thang la mi rnams la yang 'tshe bar byed// gtso bo gal te bdag la bzod mchis kyang // tshig ngan smra la yid ni bzod mi nus// deng ni 'di yi grong khyer dang // pho brang gnyen 'dun bcas brlag ste// rnga sgra gtan nas blangs nas su// 'di nas bdag cag 'dong bar bya// klu yi rgyal po stobs po che// de yis nu bo'i tshig thos nas// yid la 'bab par byed pa yi// tshigs bcad 'di skad smras te bsgo// gang gis khyim du nyin zhag 'ga' gnas shing // bza' dang btung ba legs par blangs gyur pa// de la yid kyis gnod par mi bsam ste// byas pa gzo ba skyes bu dam pas bsngags// ljon shing gang gi grib ma yis// yud tsam zhig kyang legs 'gebs de'i// lo ma'ang bcad par mi bya na// yal ga ljon shing smos ci dgos// nags tshal shing ni bcad dam bsregs kyang rung // slar yang skye 'gyur 'di la the tshom med// lag pa rlon bcad phyir yang mi skye ltar// grogs la 'khu bas yun ring bde mi thob// skye bo ngan pa yun ring mchod byas shing // bza' btung zhim po mang pos phan btags kyang // des ni nges par grogs po spong 'gyur te// glang chen gyis ni ko'u shi'i spyil bu bzhin// ji ltar chu 'gram shing ni 'gyel 'gyur ltar// mi gang blo ni g.yo zhing 'gyur byed pa// de yi mdza' bshes brtan par mi 'gyur te// shing shun tshon gyis ras dkar btsos pa bzhin// gal te mkhas pas dgra bo dag // mi dga' bar ni byed 'dod na// sems la skyon ni med byas dang // de nyid kyis ni der gnod 'gyur// rgya mtsho dang ni ri rab dang // sa rnams bdag gi khur min gyi// byas pa mi gzo gang yin pa// de ni bdag gi khur chen yin// mi gang sems ni mi rgod cing // byas pa gzo dang byas pa tshor// byas pa chud gzon mi byed pa// de dag mkhas pas rab tu bsngags// chos bde byams pa bde ba ste// 'jug ngogs bde ba'i chu klung bzhin// grogs la 'khu ba med pa dang // nga snyems nga rgyal zad pa bde// khengs dang zol byed nga rgyal che// sdig pa'i grogs po sten pa dang // stobs ldan rnams la rgol byed pa// de dag rnams kyi grags pa 'jig // de phyir khengs par mi bya ste// khro ba rnam par spang bar bya// khengs dang khro ba 'ongs 'gyur na// grags pa mtha' dag 'jig par 'gyur// gang zhig rgan dang byis pa nad pa dang // nyam chung thabs stor de bzhin dman pa dang // rgyal pos spangs dang skyabs med pa dag la// snying brtse med pa de dag mir mi rung // rang gi yul 'khor gnas spangs te// gzhan gyi ljongs su phyin pa na// tshig ngan so sor zlog pa la// bzod pa chen po bya dgos so// rang gi yul na brnyas bzhin 'dug pa bas// mi rnams gzhan gyi yul na gnas kyang rung // gang na mi rnams gzhan gyis mi brnyas te// rang gi yul yin de dag rang gi mi// mi mchog rnams ni brnyas thabs byas pa'i tshe// chung ma sdug dang longs spyod rgya chen gtong // ngan pa rnams ni de na'ang yongs su 'khyam// brnyas thabs byas pa de yang chu bzhin 'thung // dar ba rnyed pa dga' ba ste// rgud pa mod pa yin pa'i phyir// sems can dmas par gyur pa'i tshe// kha rog 'dug dang bde ba 'thob// gal te nor med phyogs nyung ngam// mdza' bshes phyogs kyi stobs chung ngam// dgra bo phyogs kyi stobs ldan tshe// kha rog 'dug dang bde ba 'thob// mi rnams chos min byed pa dang // 'dod pa'i longs spyod mngon dga' zhing // dad chung ngo tsha med pa'i tshe// kha rog 'dug dang bde ba 'thob// mi rnams khro bar byed pa dang // gnod sems mang por gyur pa dang // gzhan la'ang gdug pa'i tshul ldan tshe// kha rog 'dug dang bde ba 'thob// mi rnams dad pa med pa dang // khwa bzhin mu cor smra ba dang // sgyu dang g.yo dag byed pa'i tshe// kha rog 'dug dang bde ba 'thob// mi rnams tshul khrims 'chal pa dang // gtum zhing gzu lums byed pa dang // bden pa'i chos dang mi ldan tshe// kha rog 'dug dang bde ba 'thob// mi rnams ngang tshul ngan pa dang // log pa'i lta bas bcom pa dang // gtum zhing sdang bar gyur pa'i tshe// kha rog 'dug dang bde ba 'thob// ngo tsha med cing du smra// don med phra ma tshig rtsub dang // dbyen dang khyal pa smra ba'i tshe// kha rog 'dug dang bde ba 'thob// ya rabs tshul med shin tu khengs// nga rgyal gyis ni 'gying ba dang // phrag dog brkam dang tshul nyams tshe// kha rog 'dug dang bde ba 'thob// gang tshe mi yi rus rnams dang // rigs rnams shes pa ma yin pa'i// mi dang lhan cig 'dug pa na// de tshe nga rgyal byar mi rung // gzhan gyi yul na 'dug pa dang // gzhan gyi 'tsho bas 'tsho ba'i tshe// yul gyi phyir dang bde ba'i phyir// gzhan gyis brnyas pa de bzod bya// gzhan gyi yul na gnas pa dang // gzhan gyi 'tsho bas 'tsho ba'i tshe// sdang bas 'khrug par gyur pa na// gzhan gyis brnyas pa de bzod bya// gzhan gyi yul na 'dug pa dang // gzhan gyi 'tsho bas 'tsho ba'i tshe// dman pas bskrad par gyur kyang rung // shes rab ldan pas de bzod bya// kye ma yul log bdag gnas shing // mdza' bshes ngan dang phrad pa na// byis pa rnams dang 'grogs pa yi// gnas su mi ngan rten byed med// shes rab ldan pas de bas mas// mi shes mi dang 'grogs byed kyang // mkhas pas nor dang longs spyod phyir// gzu lums kho nar khro mi bya// ji ltar thal bas bkab pa'i me// rtswa dang shing gis g.yogs pa la// rlung rnams kyis ni legs bus na// shin tu rab tu 'bar 'gyur te// rtswa dang shing de bsregs nas su// chen por mched cing 'bar ba yis// rtswa dang gel pa mang po dag // ljon shing chen po sreg pa ltar// de bzhin rnam rtog bud shing las// byung ba'i khro ba me 'dra bas// bdag nyid dang ni gzhan dag la// phung khrol chen po byed par 'gyur// de phyir khro ba byung ba na// zhe sdang gnyen por gyur pa yi// byams pa'i sems la bsgoms nas su// mkhas pa rnams kyis zlog par byed// bstod pa byas na mdza' byed la// ma bstod mdza' bar mi byed cing // mod la yongs su spong byed pa// de ni byis pa'i mtshan nyid yin// gal te 'di na byis pa dag // sgro gshog btogs pa'i bya lta bur// blo spangs shes rab ma 'chal na// mkhas pa ji ltar 'tsho bar 'gyur// gang phyir byis pa phal cher ni// blo gros spangs shing shes 'tshal ba// de phyir mkhas pa shes rab can// khyad par du ni bde bar 'tsho// mkhas pa nor rnyed dga' bar mi 'gyur la// phongs par gyur kyang mi 'khrul 'khrug pa med// rjes su gzung phyir phan pa de smra na// legs smra yin zhes gzhan gyis cis mi rtogs// mkhas pa gzu lums med par gyur pa de// de nyid dpyad pa legs par mnyan nas su// de ltar rnam par bsams nas rang don dang // gzhan gyi don dag legs par spyod par byed// mkhas pa rnams ni 'tsho ba'i rgyu tsam gyis// sdig pa'i las rnams kun tu spyod mi 'gyur// gal te bde dang sdug bsngal ldan gyur kyang // rtag tu chos don yongs su gtong ba med// blo ldan g.yo sgyu can du mi 'gyur te// rmongs par mi 'gyur tshig rtsub khro mi 'gyur// phongs pa'i gnas na mya ngan mi byed pa// gzhan gyis gnad la 'bebs par byed re skan// ha cang thal dang ha cang zhum pa yi// dman pa'i mi rnams la yang ma yin te// bar ma'i gnas la sten par byed pa dag // de ni mkhas pa rnams kyi mtshan nyid yin// ha cang thal ba rtag tu 'khon// ha cang zhum pa rtag tu brnyas// de phyir de gnyis spangs nas su// go 'phang bar ma bsten par bya// res 'ga' lkugs pa'am 'on pa lta bur gyis// dus la bab nas bdag bzhin du smros// res 'ga' gangs ri bzhin du bsil bar gyis// dus la bab na me lce bzhin du spor// res 'ga' rtswa dang 'dra bar zhum par bya// dus la bab na ri rab lta bur gyis// res 'ga' rgyal po lta bur 'gyur bar bar bya// dus la bab na thub 'dra nags su song // res 'ga' bkres dang skom pa'ang bzod par bya// dus su bde dang sdug bsngal dang du blang // nor phyir bran bzhin bkol par mi bya ste// khro ba'i dbang du gyur par mi bya'o// res 'ga' dga' ba'i glu dang sil snyan gyis// rtse zhing sha dang chang yang spyad par bya// res 'ga' lta bur 'jigs bzhin song // dus su gcan gzan bzhin du nyams rtsal bstan// dang por dus dang dus min dang // bdag nyid stobs ldan stobs med dang // dar dang rgud pa brtags nas su// de nas don rnams legs par brtsam// bzod med rnams la bzod pa dang // bzod ldan rnams la'ang bzod par gyis// nyam chung rnams la'ang bzod pa dang // stobs ldan rnams la rtag bzod gyis// 'khon gyis 'khon zhir nams kyang mi 'gyur bas// bzod med rnams la'ang bzod par byas na legs// khros pa rnams la rtag tu dang ba dang // gzhan gyi skyon rnams rtag tu bcab par gyis// gtso bo rnams kyi tshig ni 'jigs phyir dang // 'thab zla'i tshig dag 'thab gcugs gyur phyir bzod// gang zhig 'og ma'i tshig dag bzod byed pa// de ni bzod pa'i mchog ces dam pas gsungs// gshe dang gya tshom smra ba dang // tshig ngan smra bar byed pa la// blo gros chung ngu mi bzod de// pad ma la ni rdo char bzhin// gshe dang gya tshom smra ba dang // tshig ngan smra bar byed pa la// mkhas pa shin tu bzod byed de// glang chen me tog char pa bzhin// khro ba dang ni dag dang // tshig ngan smra bar byed pa la// mkhas pa shes rab ldan gyur pa// gang yin de ni thams cad bzod// rdo ba bsregs kyang 'ju mi 'gyur// char pa bab kyang 'jig pa med// de bzhin bde dang sdug bsngal gyis// mkhas pa nyams par 'gyur ba med// gang zhig bden pas gshe byed pa// de la mkhas pas bzod par byed// bden pa ma yin pa yang bzod// de las gzhan pa bstan du med// 'di ltar skyes bu mkhas pa nor gyi phyir// sdug bsngal bzod bya bzod par 'gyur bar bar bya// gal te mi bzod mya ngan rnam spangs te// gzhan du song na stong phrag rnyed dang 'dra// yal ga snyegs la 'ju bar mi bya zhing // chags bral sems la chags par mi bya ste// bzang zhing sdug pas sa steng gang bas na// 'jig rten yangs pa gzhan du 'gror zad mod// gang na brnyas byed bkur sti mi byed dang // smod par byed cing stod par mi byed na// mkhas dang blun 'grogs ched ka mi che bas// rang rgyal bzhin du ma smra de 'gro rigs// gang na skyes bu 'thab la dga' gyur nas// g.yo sgyu'i bsam ldan rtag tu glags kyang byed// kyal pa dbyen tshig rtsub smra byed pa// de tshe mkhas pa myur du yul gzhan song // gang na mi rnams 'tsho bar byed gyur nas// phan tshun gnod la 'bebs par dga' ba dang // lus dang ngag yid sdom pa med gyur pa// de tshe mkhas pa myur du yul gzhan song // gang na mi rnams phrag dog byed gyur nas// gzhan gyi rnyed la rtag tu mi bzod cing // sdang ba'i bsam pas rnam rmongs tshul 'chos pa// de tshe bdag 'dod yul gzhan 'gro bar gyis// gang na mi rnams sdig byed 'dod gyur nas// bkur sti 'dod cing tshul 'chos g.yo sgyu byed// nang yang ma dag phyi yang ma dag pa// de tshe bdag 'dod yul gzhan 'gro bar gyis// gang na mi rnams zhe sa med gyur nas// ya rabs tshul med khengs shing nga rgyal la ldan// byis pas mkhas pa rtag tu brnyas byed pa// de tshe bdag 'dod yul gzhan 'gro bar gyis// gang dang gang du bza' btung dang // gang du gos rnams rnyed pa dang // gang du 'tsho ba der song la// chags 'gyur gnas su ma 'dug cig // lan 'ga' rtsod 'gyur sred pa gang yin spongs// rtag khengs mchod med nga rgyal gang yin spongs// 'bras bu ngan pa'i khro ba gang yin spongs// phongs dus mi lta'i grogs po gang yin spongs// me yis gang ba'i lam 'dra'i ma rig spongs// byas gzo med pa'i gnyen 'dra'i 'dod chags spongs// mche ba mi bzad klu 'dra'i chags pa spongs// dgra bo mtshon thogs lta bu'i sdug bsngal spongs// klu mo lta bu mi bzad chung ma spongs// mgo la me 'bar lta bu'i bu rnams thong // 'go ba'i nad bcas lta bu'i khyim rnams thong // btung ba dug chen lta bu'i 'dod pa thong // khyim gyi phyir ni gcig btang ste// grong khyer don du khyim btang ngo // ljongs kyi phyir ni grong khyer te// bdag gi don du sa btang ngo // mi yi yan lag phyir ni nor btang zhing // srog gi don du yan lag gtang bar bya// nor dang yan lag rnams dang de bzhin srog // thams cad btang gi 'dir ni chos srung ngo // chos spyod pa la 'jigs skrag med pa nyid// chos spyod pa dag ngan 'gror mi 'gro ste// chos spyod pa ni 'dod pa'i 'gro bar 'gro// chos mi spyod pa shi nas gdung bar 'gyur// mkhas pa nor rnyed dga' bar mi 'gyur la// nor zad na yang blo gros mi 'khyim par// 'jig rten dag na ci dgar legs rgyu ba// sems can nang na mi yi snying por chud// gang zhig dga' bas gzhan la nor sbyin zhing // nga rgyal 'tshe ba rnam spangs bden la gnas// rgya mtsho 'dra ba'i sems ldan de dag ni// dpa' bo rtul phod ya rabs thabs ldan yin// gang zhig de dang de la legs bslabs pas// don rnams kun la mkhas par gyur pa dang // des la 'grogs na bde ba de dag ni// dam pas legs pa yin zhes bsngags pa mdzad// nye rngas smras pa/ rnga khyod la ni phyi phyir zhing // 'di bdag ni rab tu dad// bdag gi lus 'di bskams pa'am// yang na sems ni med kyang sla// sdug bsngal shin tu mi bzad par// lhung yang phyin chad sdig mi bgyid// tshul khrims nyams pa gson pa bas// tshul khrims ldan pa shi yang sla// skye ba gcig tu 'di yi phyir// ji lta bur ni mi zad sbyang // bcom ldan 'das kyis bka' stsal pa// sngon tshe gang du rab gnas shing // de dang der ni skyes pa na// mi dge'i grogs dang 'grogs pa yis// nga yi mi dge las rnams byas// dge ba'i bshes dang phrad pa na// mi dge'i las rnams spangs pa yis// bdag gis mi dge'i las rnams bsal// bcom ldan de bzhin gshegs pa yis// sngon gyi gnas rnams mngon mkhyen nas// de phyir dge slong rnams la ni// thub pas lung yang bstan par mdzad// sngon tshe nga ni rngar gyur te// kun dga' bo ni nye rnga yin// lha sbyin rnga sgrar gyur to zhes// skyes rabs de ltar gzung bar gyis// chos rnams sdud par byed pa yi// don rgyas mdo sde 'di thos nas// dge slong thams cad gus bcas par// chos la spyad pa nyid du gyis// klu'i rgyal po rnga sgra'i tshigs su bcad pa rdzogs so// 