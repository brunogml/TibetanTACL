thugs rje chen po bum pa bzang po can la phyag 'tshal lo// gter chen bum pa gser gyi mchog // dpag bsam shing ltar 'gro ba yi// re bzhin yal ga bzad dgyed pa// de yi dbus bzhugs nyid dpal 'dud// gang yang sgrub po blo gros che// dad dang ldan yang dbul gyur pa// de dag gis ni 'byor pa dang // dngos grub lhan cig 'phags pa bsgrub// re zhig phun sum tshogs pa'i gnas sam bum pa bzang po lta bu'i dbyibs kyi gzhir de dang 'dra ba'i bsam gtan gyi khang bu bcos la/ gang du 'jug pa'i mal du mtshan nyid phun sum tshogs pa'i bum pa bris te/ rab tu gnas pa'i bkra shis gsol bar bya'o// de nas zla ba nya la bab pa na spyan ras gzigs dbang phyug snyan gsan phab la/ zla ba gcig gi bar tshangs par spyod pas btsun pa dka' thub chen po can mnyes par bya'o// slad kyis yang zla ba rgyas pa'i nyin mor gyur pa na/ gos bzang po gyon/ skra dang kha spu ni bcos/ rgyan du mas ni brgyan/ rol mo mang po ni dkrol te/ 'phags pa'i rten la phyag dang bskor ba la sogs pa bya zhing // snying gar hrIHbsams nas de'i 'od kyis 'phags pa spyan ras gzigs bum pa la bstim mo// gzhal med khang mchog rin chen bum pa bzang 'khyil la// lha rdzas mgul bcings yid bzhin yal ga 'bras bus brgyan// de dbus sdong bu me tog u dum bA ra'i rtser// 'jig rten gsum skyob dmar mdzes nor gyi rgyun can bsgom// dpag med lo 'dab me tog tshogs 'khrungs pad+ma'i yang // ge sar rtse la rgyal sras chos mang ston pa dang // rtse dga' mchod pa'i lha tshogs rnam par 'phro ba yis// sa 'dir ma lus cig car cho 'phrul rnam par 'phrul// mig gi rdzi bskyod rkang pa ya gcig bteg pa dang / lag pa dkur brten 'dzum pa'i mdangs legs 'gying ba sogs// mi yi bu mo bzhin bzangs rnams kyang bka' bsgo la// bu bzangs mdun byas 'phags pa mchod la brtson par bya// oM AHhrIHsarba bud+d+ha ni ma rid+d+hi rat+na d+ha ra d+ha ra d+hi ri d+hi ri d+hu ru d+hu ru badzra dz+nyA na kA ru Na ye/ rat+na g+ha Ta b+ha dra saM pUrba/ su saM pUr+Na ku ru swA hA/ srung skud dri ldan lag tu thogs// me tog phreng bas mgo bcings la// rnal 'byor ldan pas sngags bzla zhing // bum bzangs las ni dngos grub blang // dkar nag phyed phyed phyogs kun la// dbul po tshim par bya ba dang // rnyed pa'i dang pos bla ma mchod// kun la chags med mchod sbyin spyad// bum pa bzang po can gyi sgrub thabs rdzogs so// 