@##// rgya gar skad du/ ga Na tsa kra bi d+hi nA ma/ bod skad du/ tshogs kyi 'khor lo'i cho ga zhes bya ba/ dpal rdo rje mkha' 'gro ma la phyag 'tshal lo// nam mkha'i mdog la dri med rgyas pa sbyor bas rnam par rol// bdud bzhi zhabs kyis rnam par mnan pas 'jig rten legs par skyong // mkha' 'gro ma yi gtso bzang 'jigs pa de la phyag 'tshal te/ 'gro ba rnams kyi bsod nams tshogs ni rab tu bsags pa'i phyir/ rgyud rnams kun gyi mchog tu bsngags pa'i tshogs chen nyon mongs bsreg // thabs dang shes rab rol pas cho ga bsdus pa bshad par bya'o// de la dang por tshogs 'dod pas// rig pa yis ni rjes 'brangs nas// yongs su dang ba'i dad pa yis// bla ma dang ni 'dod lha gzung // de la sangs rgyas thob pa'i rgyu// bsod nams ye shes tshogs yin te// tshogs las dngos grub mchog tu 'gyur// de phyir rtag tu tshogs bsag bya// ye shes mngon par rtogs pa ste// bsod nams rnam pa mang po yod kyang // rang gi lha yi 'khor lo yis// 'dod yon lnga sbyor bla na med// de phyir de yi cho ga ni// yar ro'i brgyad dang bcu bzhi dang // bco lnga dag ni rab tu bsngags// de bzhin mar ngo'i brgyad dang ni// bcu bzhi dang ni bco lnga la// mkhas pa yis ni 'khor lo bskor// dur khrod dam ni shing gcig gam// skyed mos tshal lam kun dga' dang // de bzhin rang gi khyim dang ni// gzhan yang dben pa'i khyim rnams su// sa gzhi pa yi lngas byugs la// me tog dri zhim sna tshogs dgram// de la dang por tshogs 'dod pas// tshogs kyi slob dpon dge slong la// rgyud rnams mang po shes gyur pa// rnal 'byor brtson la rtog pa spangs// de nyid bcu shes snying rje che// dam tshig ldan la 'dod pa chung // yang na de 'dra'i slob dpon la// sems bskyed pa nas snyan gsan dbab// de nas gzhan yang dam tshig ldan// bla ma la gus rtog pa chung // 'khon gcugs med cing rang dad pa'i// lha grangs mi la gsol ba gdab// mgron rnams dga' bar bya ba'i phyir// de la sha dang chang dag dang // 'bras chan la du khur ba dang // de bzhin bza' dang bca' ba dang // btung dang de bzhin bldag dang myang // 'jig rten pa yi 'byor pa yis// tshogs ni 'byor tshad sta gon bya// de bzhin spos dang byug pa dang // dri dang me tog phreng mchog dang // mar me bdug pa sna tshogs gzhag // de nas slob dpon stan bzang la// dbus phyogs su ni yang dag bzhugs// de bzhin stan ni bzang po la// rnal 'byor pa yi 'khor lo g.yas// rnal 'byor ma yi g.yon du bsham// de nas slob dpon bdag nyid kyis// rdo rje dang bcas thig le yis// lus ngag yid kyi gnas gsum du// kun la byin gyis brlab par bya// de bzhin me tog phreng mchog gis// thod dang ga shal rnam par brgyan// des na bdud rtsi bzang po'i chus// kha zas kun la bsre bar bya// gtso bo de yi bya ba'i las// snod rnams a las thod par bsam// de nas bdud rtsi lnga bsams te// yang ni hUM las rdo rje bsgom// de 'og las kyi rlung dang me// sbar nas thod nang rdo rje lhung // de yis lha yi bdud rtsir bsam// bdud rtsi byung nas sngags kyang brjod// yang na rdo rje las kyang ni// 'od zer 'phros pas ye shes kyi// bdud rtsi bkug nas ye shes dang // ro gcig tu ni gsum bsres pas// rdo rje bdud rtsi zhes bya ste// rang bzhin dag pa'i sngags kyang brjod// de dag tshogs kyi 'khor lo yi// cha ni dang po yin par 'dod// de nas rnal 'byor ma rnams kyis// chu gnas su ni raM las kyang // 'bar ba'i khong du 'od gsal bsam// de dbus baM las pad+ma brgyad// de steng lha yi 'khor lo bsam// kha ni hom khung rab bsams te// lag gnyis hUM las rdo rje yi// gzar bu gnyis ni yang dag bsgom// rang rang so so'i lha ru bsam// rdo rje'i bzlas pa'i tshul gyis ni// mi rtog sems kyis gsang sngags bzlas// nang gi rnal 'byor nges pa ni// thugs kyi 'khor lo zhes byar brjod// des ni tshogs kyi 'khor lo yi// cha ni gnyis pa yin par 'dod// de nas tshogs kyi bdag po yis// so so'i mdun du maN+Dal bya// de rjes kun la mchod pa'i tshogs// yongs su dag pa mdun du gzhag // me tog thogs te mdun gnas nas// byang chub tu ni sems bskyed nas// rdo rje 'dzin sogs dgongs su gsol/ bdag ni tshogs kyi khyad par 'di// dad pa'i sems kyis 'bul lags na// ci bde bar yang bzhes su gsol// de 'dra'i tshig gis gsol btab nas// me tog dag ni gtor bar bya// de nas gtso bos lha rnams la// e ma'o ye shes chen po rnams// tshogs chen 'bar bas nyon mongs bsreg // 'di 'dra'i bde ba thob nas ni// kun gyis a ho su kha brjod// de nas yun gyis mgrin gcig tu// sngags 'di dag ni brjod par bya// a ho su kha b+hak+Sha nAM// a ho su kha prA ya nAM/ ma hA mu dra sid+d+hi na pra pa tha ta ni ra te na/ hUM ha ha ho/ de nas dang po'i rnal 'byor las// hUM gi sgra dang rab ldan zhing // phyag rgya lnga dang rab ldan pas// gzar bus bdud rtsi blangs nas ni// 'bar ba'i nang du bsreg par bya// thod pa dum bu gcig pa'i nang // bdud rtsi yis ni bkang nas kyang // gtso bo la ni rnal 'byor mas// pad+ma'i phyag rgyas drang bar bya// de bzhin gcig nas gcig tu ni// bskor ba phyag rgya'i 'khor lo ste// de dag tshogs kyi 'khor lo yi// cha ni gsum pa yin par 'dod// de nas gtso bos zab mo'i chos// mnyam par gzhag pas bsgrub par bya// rdo rje de yis bde bskul bya// bde ba chen po'i tshogs rnams kyis// yon bdag tshogs ni bsag pa'i phyir// zab mo'i chos ni sgrogs zhes bya// de ltar thabs dang shes rab tshogs// go rims bzhin du chos smra ba// dam chos gsung gi 'khor lo yin// de nas gtso bos bskul nas ni// rnam par rtog bral rol pa yis// thabs kyi gal te shes rab glu// yang na de las bzlog bya ba// sku dang gsung gi 'khor lo yin// de dag go rims ji bzhin du// kun gyis 'khor lo bskor bar bya// de nas phan tshun rim pa la// de'ang yon gyi bdag pos ni// mchod phyir rang gi chung ma'am// de la sogs pa'i bud med ni// mdzes ma dag ni dbul ba'am// bsod nams 'dod pa'i rnal 'byor pas// gtso bo la ni gsol ba gdab// de nas gtso bos lha rnams kun// dam tshig la ni gnas bya'i phyir// bde ba chen po'i rnal 'byor gyis// yol ba'i nang du dam 'khyud de// stan bde ba la snyoms zhugs te// ji srid bde bar gnas kyi bar// de srid khams gsum po rnams stong // yid kyis gcig tu byas nas ni// ga pur lce yis blangs nas kyang // lha rnams kun la thig le dag// gdong gi pad+ma'i nang du btang // de ni ye shes bde ba ste// longs spyod 'khor lor zhugs par bya// de ltar rim pa ji lta bar// der ni lha rnams ma lus kun// bdag byin brlab pa'i rim pa yis// stan bde ba la snyoms zhugs nas// rang gi bdud rtsi rang gis bza'/ de bde thabs kyis yang dag mkhyen// sems kyi bde ba gang skyes pa// thugs kyi 'khor lo yin par 'dod// de dag yongs su ma grub na// sman dang mar gyi khu ba yis// snying ga ru ni byugs nas kyang // dal gyis cung zad mnye bar bya// de yang sems kyi bde ba che// thugs kyi 'khor lo nges par yin// de ltar yongs su sbyor ba'i tshogs// rang rang lha yi rnal 'byor gyis// longs spyod rnams ni yon phul nas// gser dang rin chen la sogs dang // dar dang ras dang yang na sman// gtso bo dang ni bde ba yi// shes rab tu ni mnyam pa ste// de dag gzhan las nyis 'gyur tshad// gzhan la de yi phyed phul nas// yon gyi bdag pos dge bskul bya// dkyil 'khor me tog bcas ldan dang // lag par me tog thogs nas ni// tshig ni 'di skad brjod par bya// rdo rje 'dzin sogs dgongs su gsol// khyed la rab tu dad pa yis// mchod pa'i tshogs ni rab phul nas// bdag mtha' sems can ma lus rnams// 'khor ba'i sdug bsngal spangs nas ni// bde chen rdo rje 'dzin rgyal shog // de nas de yi spro skyed phyir// gtso bos tshig 'di brjod par bya// e ma'o sems can chen po khyod// sangs rgyas rnams kyis de ring ni// khyod la rab tu dgongs 'gyur te// sangs rgyas nyid du 'gyur bas na// 'bras bu chen po mthong ba ste// yid ches pa yis brtson par bya// de dag bsod nams kyi gzhir ro// de nas lhag dang phud bsreg te// 'byung po kun la gtor ma ni// rnal 'byor phun sum tshogs pas btang // me tog la sogs bsdus nas ni// thig le dag ni dbyi bar bya// rang rang lha yi rnal 'byor ni// ting 'dzin sngags dang phyag rgyas ni// 'gro ba'i don du gshegs gsol gdab// de nas gtso bos lha tshogs la// dam tshig bstan par bya ba'i phyir// dmyal sogs sdug bsngal mthong nas ni// tshul 'di smra bar ma byed brjod// bdag gis tshogs bsgrub don byas pas// dge ba dri med gang thob des// tshogs gnyis tshogs ni bsags nas kyang // 'gro kun rdo rje 'dzin thob shog // tshogs kyi 'khor lo'i cho ga / slob dpon Dom+bi he ru ka'i zhal snga nas mdzad pa rdzogs so// // rgya gar gyi mkhan po dz+nyA na A kar dang lo tsA ba mar pa blo gros kyis bsgyur ba'o// 