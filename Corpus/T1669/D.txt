@##// rgya gar skad du/ AR+yA ba lo ki te shwa ra tsin+ta ma Ni tsakra war+t+ti sA d+ha naM/ bod skad du/ 'phags pa 'jig rten dbang phyug gi yid bzhin gyi nor bu 'khor los sgyur ba'i sgrub thabs/ thugs rje chen po la phyag 'tshal lo// 'gro ba skyob mdzad thugs rje chen po'i gtso// zla ba'i nor lta'i sku mnga'i thugs rje dang // mchog sbyin de la gsum gyis phyag 'tshal nas// nyi ma'i zer gyis mun bsal chu skyes kha 'byed ltar// thugs rje'i 'od kyis ma rig mun sel snying gi pad+ma 'byed mdzad pa'i// sgrub thabs dam pa bka' drin dran phyir bri bar bya// me tog ra ba la sogs gtsang ma yid dga'i gnas su ni// rnam lnga hrIHyis bsngags pa'i maN+Dal legs par bya// kha dog dkar po'i me tog la sogs mchod pa ldan byas la// yi ge gsum ldan khrus kyis dri ma gnyis bkrus te// nyon mongs mtha' dag gzhig phyir bde ba'i stan la 'dug // yi ge gsum ldan hrIHyis gnas bdag rnal 'byor bsrung // snying gar zla ba'i dkyil 'khor steng du hrIHyig dkar po bsam// 'od kyis 'gro ba'i don byas 'jig rten dbang phyug spyan drangs te// yi ge gsum ldan hrIHyis me tog la sogs mchod pa 'bul// de nas sdig pa bshags shing mi bgyid sdom pa blang // rjes su yi rang skyabs su 'gro ba dang // byang chub mchog tu sems bskyed dge ba'i rtsa ba bsngo// 'khor ba'i rgya mtsho sgrol mdzad thugs rje'i 'od kyis blta// byams pa'i 'od kyis sems can 'jig rten mgon gyi gzugs su mthong // dga' ba'i 'od kyis sems can bde ldan rgyun mi 'chad par bsam// btang snyoms 'od kyis gzung 'dzin cha spangs chos nyid mthong bar blta// gzung ba dag phyir sngags 'dis byin gyis brlab par bya// oM sra b+hA ba bishud+d+haH sarba d+harmAHswa b+hA wa shud+d+hou0f85haM/ 'dzin pa dag phyir sngags 'dis byin gyis brlabs// oM shU n+ya tA dz+nyA na badzra swa b+hA ba At+ma kou0f85haM/ dri med nam mkha' lta bur kun bltas te// dbus su paM skyes pad+ma dkar po sdong por bcas// lte bar hrIHlas byung ba chu shel 'od dang ldan// de dbus hrIH yig las byung yid bzhin nor bu 'bar// hrIHldan 'od kyis 'gro ba'i don byas te// phyogs bcu'i rgyal sras bkug ste nor bu byin brlabs pas// de yongs gyur te 'jig rten dbang phyug bzhengs// zhal gcig phyag gnyis 'gying bag 'od zer dkar po 'bar// gru lang dkar po'i mdog bzhin gzhon nu rgyan cha can// phyag g.yas sbyin pa bzhi yi gter sbyin yid bzhin nor bu 'bar// phyag g.yon 'khor ba sgrol phyir 'khor lo rin chen ldan// spyi gtsug thor tshugs steng na gsung gi dbang phyug bzhugs// thugs rje'i 'od kyis 'gro ba kun khyab byed// rang snying pad steng zla ba'i dkyil 'khor la// nor bu'i dbus na hrIHyig dkar po gsal// de 'od las byung sgrol ma khro gnyer can sogs phyogs bzhi'i lha// pad+ma zla ba'i steng na 'gying bag ldan par bzhugs// phyi rol rgyal chen bzhi dang mchod pa'i lha mo sprul// de dag sku mdog so so'i phyag mtshan gtso bor mtshungs par blta// kun kyang thugs kar zla ba la gnas nor bu sa bon bsam// 'od zer lcags kyu dang mtshungs nam mkha' khyab spros te// ye shes 'khor lo spyan drangs me tog la sogs pas// yongs su mchod nas legs par sngags 'dis gzhug // dzaHhUM baM hoHsa 'o ma chu ltar tha dang med pa'i 'khor lo la// skye mched gnas su zla ba hrIHyig bsam// sku gsung thugs la yi ge gsum bltas la// thugs ka'i 'od kyis de bzhin gshegs pa bskul// mchod bstod byas nas gsol ba gdab par bya// oM sarba ta thA ga ta a b+hi Shiny+tsa tu mAM/ de nas de bzhin gshegs rnams kyis// lha yi chu ldan bum pas ni// 'khor lo la ni dbang bskur te// spyi bo 'od dpag med pas brgyan// gzugs sogs rnal 'byor ma rnams kyis// 'khor lo la ni legs par mchod// sangs rgyas byang chub sems dpa' la// de dag gis ni bstod par bya// de nas thugs kyi sa bon las// yi ge sngags kyi phreng ba ni// mar me lta bur rab bltas la// 'od kyis sems can thams cad ni// 'jig rten mgon por bsgrub byas te// yi ge'i phreng ba rnams la bstim// zhal dang lte ba'i bar du ni// rgyun mi 'chad pa'i phreng bar bsgom// oM tsin+ta ma Ni tsakra brti ma Ni pad+me AHhrIHhUM phaT swA hA/ snying po'i sngags so// oM pad+ma b+ha ra ta ke AHhrIHhUM phaT swA hA/ nye ba'i snying po'i sngags so// rtsa ba'i sngags la sogs pa rnams// sa bon yi ge gsum dang ldan// swA hA phaT ces bzlas par bya// 'od zer la ni yig 'bru dgus// rdo rje skud pa lta bu yi// 'khor bar bzlas pas lus khyab nas// sgrib pa gnyis spangs ye shes kyi// 'khor lo gsal bar ston par byed// 'jig rten 'jig rten 'das pa yi// lha rnams kyis ni bsnyen 'gyur te// thun mong thun mong ma yin pa'i// 'dod pa'i dngos grub ster bar byed// bye ba gsum rdzogs sngags pa yis// rab dga' la sogs sa thob nas// sa bcu'i dbang phyug mthong bar 'gyur// sngags bzlas dus su cho ga ni// gtsang mar byas pa'i sa phyogs su// gu gul tsan+dan a ka ru// puska sa dus tso raM ka / go ro tsa na shing gi bcud// legs sbyar dud dam nya phyis su// bzhag ste brtse ba la sogs pa'i// gzungs sngags stong phrag bzlas nas ni// phyag g.yas zla ba dri bcas pas// dkyil 'khor khru do la sogs byug // pad+ma dkar po la sogs pa'i// me tog lha yi gnas su bkod// der ni paM skyes pad+ma ni// dkar po 'dab ma brgyad pa ni// rim pa gsum du gnas par bsam// lha rnams thugs kyi sa bon las// lha yi 'khor lo sprul byas te// pad+ma rim pa gsum dag la// rim pas lha rnams bzhugs par bsam// ye shes 'khor lo spyan drangs bstim// dbang bskur cho ga rdzogs pa dang // skye mched gnas gsum byin brlabs te// a ka ru dang shel spang ka / bra ma tsa ri la sogs pa'i// dri zhim spos kyis mchod par bya// pad+ma dkar po tsam pa ka / dzA ya kun+das mchod par bya// ga pur go ro tsa na dang // tsan+dan dkar por ldan pa yi// dri zhim mar gyi mar me dbul// sA lu dkar po zho zan dang // sbrang bcas 'o ma dbul bar bya// dri zhim dkar po chu yis ni// sku la byug pa dbul bar bya// na bza' rgyan dang me tog phreng // gdugs dang ba dan rgyal mtshan dang // rlung yab la sogs rgyan rnams dbul// dril bu pi wang rdza rnga dang // gling bu rnga rings pa Ta ha// sgra mchog rnams kyis mchod par bya// sangs rgyas byang chub sems dpa' dang // bla ma 'khor lor bcas pa la// bstod nas gsol ba gdab par bya// 'khor lo'i lha rnams thams cad kyi// thugs kar pad steng zla ba la// hrIHyig sngags kyis bskor bar blta// 'od zer sngags kyi phreng ba ni// zhal nas byung ste rjes gnang tshul// bdag gi zhal zhugs thugs kar thim// de dag khri phrag sngags bzlas nas// zhi dang rgyas dang dbang drag po// sngags phreng kha dog bzhir shes nas// mdun gyi dkyil 'khor lha rnams la// rjes su mthun pa'i gsol ba gdab// 'jig rten 'jig rten 'das pa yi// 'khor lor bcas pa'i lha rnams kyis// gang 'dod dngos grub sbyin par bsam// de nas lha rnams thugs kar bsdu// de ltar cho ga byas nas ni// mchod bstod gsol gdab sngon 'gro bas// gzungs sngags bzlas pa brtson par bya// bsnyen pa rdzogs par gyur na ni// gang zhig bdag gam nad pa'am// gdon chen nyen dang tshe nyams dang // 'jigs pa brgyad kyis nyen pa la// bsrung ba'i cho ga brtsam par bya// shis par gyur pa'i nyi ma la// ras sam shing lo gro ga ni// dri zhim spos kyis bdugs pa dang // nye ba'i snying po stong phrag gcig // hrIHbcas sngags kyis byin brlabs te// gur gum go ro tsa na dang // kor si sha ldan khu ba yis// 'khor lo legs par bri bar bya// me tog dkar po'i yu ba yis// pad+ma dkar po 'dab brgyad bri// dbus su hrIHchen bris pa'i nang // sgrub pos legs par bri bar bya// phyi rol pad+ma'i lte ba la// yi ge gsum ldan nye snying po// hrIHyig bar du sgrub pa po// rak+Sha ku ru ldan par bri// pad+ma'i 'dab ma brgyad la ni// snying po spel sngags ldan par bri// pad+ma'i mu khyud tha ma la// rtsa ba'i gzungs sngags gong dang mtshungs// gtsang sbra ldan pas bris nas ni// dkyil 'khor dri yis legs byugs la// me tog dkar po dri zhim po// sil ma legs par bkram pa yi// steng du 'khor lo legs par gzhag // lha rnams thugs ka'i 'od zer gyis// 'khor lo'i 'od kyis sems sbyangs te// paM bskyed pad+ma'i gnas rnams su// gzungs sngags mar me'i phreng ba bzhin// 'od ldan gsal bar bsgom par bya// de nas thugs ka'i 'od zer gyis// lha yi 'khor lo spyan drangs te// mchod dang bstod pa byas nas ni// 'khor lo la ni bstim par bya// lha rnams thugs ka nas spros pa'i// rtsa ba'i gzungs sngags la sogs pa'i// khri phrag bzlas pa 'khor lor bstim// des ni srung ba'i sgrub pa rdzogs// mchog gi dngos grub sgrub 'dod pas// gong gi dkyil 'khor legs byas te// dbus su gtso bo la sogs pa// lha rnams cho ga gsum gyis bskyed// ye shes spyan 'dren la sogs pa// cho ga'i yan lag thams cad kyang // gong gi mchod pa'i rdzas rnams kyis// dus gsum legs par mchod byas la// yi ge grangs kyi 'bum phrag bzla// thun mtshams gsol gdab bskor ba ni// brgya 'am stong phrag re re bya// de tshe thugs rje byin rlabs kyis// 'khor lo zhal stong yang na ni// dngos grub rjes su gnang ba sbyin// lus la 'od zer 'byung ba dang // dri zhim shel gyi mdog dang mtshungs// sems can thams cad dad gyur cing // gcan gzan ri dgas 'bros mi 'gyur// nam mkhar 'phur dang shing rta zhon// rgya mtsho sgrol dang ri rgyal 'dzeg // nor bu 'khor lo rnyed pa dang // pad+ma dkar po zla ba mthong // hrIHbcas yi ge zhal zhugs mthong // rang mdog dkar po khrus byed na// de dag 'grub pa'i rtags su bshad// de nas sman mchog ri lu bsgrub// bum pa bzang po'i nang du ni// yungs kar ba yi rnam lnga dang // ru rta tsan+dan dkar po dang // shi ri khaN+Da ga pur dang // rnam par rgyal ba'i a ru ra// sman lnga 'bru lnga rin chen lnga// dri lnga snying po lnga bcas te// rgyu skar rgyal gyi nyi ma la// bum par stsal te dkyil 'khor gyi// dbus su legs par gzhag par bya// de steng gdugs dang ba dan dang // phyogs bzhir rgyal mtshan gdags par bya// der ni lha yi 'khor lo ni// cho ga gsum gyis bskyed par bya// ye shes spyan drangs la sogs pa// cho ga rdzogs par byas nas ni// dus gsum mchod dang bstod par bya// 'jig rten mgon po'i thugs kar ni// paM bskyed pad+ma zla ba'i steng // a las bum pa bzang por gyur// nang du hrIHsa mtshan ri lu bsam// gtso bo la sogs lha rnams kyi// thugs las rtsa ba'i snying po dang // nye snying spros nas ri lur bstim// thun mtshams bskor ba brgya phrag byas// de tshe ri lu lhar mthong na// 'jig rten mgon po 'grub par 'gyur// ri lu rgyal chen bzhir mthong na// zhi sogs phrin las 'grub par 'gyur// ri lu nyi ma zla bar mthong // mkha' la 'gro 'gyur the tshom med// ri lu 'khor lo nor bur mthong // yid bzhin dngos grub 'grub par 'gyur// de tshe bum pa'i gzugs mthong na// sa 'og dngos grub 'grub par 'gyur// 'od mthong lha yi spyan dang 'dra// sgra byung lha yi snyan dang ldan// ral gris shes rab 'phel bar 'gyur// du ba byung bas tshe 'phel 'gyur// dri yis nad rnams zhi byed 'gyur// gzhan yang bzlas pa la sogs pa'i// sgrub pa gzungs kyi cho gar shes// bdag gis sgrub thabs 'di brtsams pas// de yis bsod nams gang thob pa// 'khor ba'i sems can thams cad kun// 'jig rten mgon po thob par shog // 'phags pa 'jig rten dbang phyug yid bzhin gyi nor bu 'khor los sgyur ba'i sgrub thabs/ slob dpon dze tA ris mdzad pa rdzogs so// // paN+Di ta pur+Na kIrti dang // sna nam rdo rje bla mas bsgyur ba'o// 