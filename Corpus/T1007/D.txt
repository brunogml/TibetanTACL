@##// rgya gar skad du/ nA ga ku la tsa ri staM b+ha bi d+hi nA ma/ bod skad du/ klu rigs bzhi mnan pa'i cho ga zhes bya ba/ dpal phyag na rdo rje la phyag 'tshal lo// gang zhig dbang du 'dus gyur pas// bskal pa bye ba'i mtha' ru yang // ldang bar mi nus bya ba'i phyir// rdo rje can la gus btud nas// sgrub pa po la phan gdags phyir// de yi mnan pa'i cho ga bstan// gser las byas pa'i mchod rten nam// yang na rin chen lnga las byas// khru gang tshad kyi mchod rten brtsig // bum pa khog stong byas pa'i nang // ku la tsa ri'i gzugs byas te// khong stong phyogs bzhir dgod par bya// de 'og phyogs bzhi'i rmang du ni// ku la tsa ri'i bran rnams gzhug // de nas lha yi rnal 'byor gyis// phreng ba'i sngags kyis bzlas pa las// sngags kyi 'od zer lcags kyu yis// bsgrub bya bkug ste gnyis med bstim// yang na rang lha'i sa bon las// khro bo sna tshogs spros pa yis// bsgrub bya bkug ste snga ma bzhin// mngon sum lta bur khugs par bsam// ku la tsa ri'i spyi steng du// rdo rje rgya gram me ri 'bar// de yi lte ba'i dkyil du ni// mi 'khrugs rgyal po g.yon brkyang bzhugs// bskal pa'i mtha' ru mnan par bsam// de nas bdud rtsi lngar bcas pa// rang gi 'dod pa'i lha la dbul// dam la gnas par bya ba'i phyir// sbrul dang sbal pa'i sha dang tshil// glang dmar ba dmar la sogs pa'i// khrag la sogs pa rnams kyis ni// bsgrub bya la ni gtor ma sbyin// dbyar gyi khyim gsum tha ma yi// drug gnyis bzhi yi nyin phyed na// sgrub khang them rtsa'i 'og tu ni// shin tu dam par sba bar bya// phyag na rdo rje khro bo che// rab tu khros pa'i mthu stobs kyis// ri rab klad la bskor nas ni// de 'og ku la tsa ri ni// rigs de rnams ni mnan byas kyis// thar ba yi ni dus med par// dam tshig gnyan gyis ma 'da' cig // nyes pa 'di las ma ldog cig // lus 'di rul cing myags gyur nas// snying ni 'gems shing zags par byed// tshe yi 'du byed byas nas ni// mnar med par ni 'gro ba yin// byang chub sems bskyed byams pa'i sems// skyes pa'i tshe na gtang bar bya// phreng ba'i sngags ni brgya rtsa brgyad// shin tu khros pas bzlas par bya// mthu stobs drag po'i nga ro yis// stang stabs kyis kyang mnan par bya// ngang tshul bzang zhing shes rab can// bla ma la gus gtong phod pa// gal te rmongs pas gzhan du sbyin// tsha ba chen por yun ring gnas// oM nI lAM ba ra badzra pA Ni sa ma ya nA ga ku la tsa ri i mAM ba liM khA hi khA hi swA hA/ gtor ma sbyin pa'i sngags so// klu rigs bzhi'i mnan pa nam gru'i rigs las byung ba'i slob dpon dzA ba ri pas mdzad pa rdzogs so// 