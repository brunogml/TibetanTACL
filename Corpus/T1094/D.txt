@##// rgya gar skad du/ tAt+t+wa ma hA yA na biR+sha ti/ bod skad du/ de kho na nyid theg pa chen po nyi shu pa/ rje btsun sangs rgyas la phyag 'tshal lo / shes rab sna tshogs rnam par smin// rnam med dang ni rnam nyed bral// 'di yi de nyid shes rab 'dod// gang phyir 'gro ba khyab pa'i bdag // shes rab srid dang mnyam bdag nyid// sku gsum theg pa'i gsum pa 'dis// de nyid 'khor lo bde ba'i thabs// de ni rnal 'byor bdag dang gzhan// 'jam dpal rdo rje sgyu ma che// rdo rje mkha' 'gro de bzhin gzhan// snang ba'i bye brag shes rab nyid// de nyid rgyal ba'i bdag nyid grol// bsam gyis mi khyab sems pa nyid// gnyis dang gnyis med de bzhin no// rnam pa kun gyi mchog ldan pa// dngos dang dngos med gzung dang 'dzin// rnam par shes pas bor ba'i sems// dmigs pa med cing bla na med// dag cing zhi ba snang ba med// rig pa shes rab ces su grags// 'di la zhugs par gyur pa ni// gsang sngags chos kyis rnam par gsal// gang phyir sna tshogs pa yi thabs// 'di la chung 'bring chen po yis// las dang dam tshig phyag rgya dang // 'khor lo rdzogs par sgom pa nyid// mtha' ma'i byang chub bsam gtan de// dag pa'i de nyid kha phyir bltas// ye shes phyag rgya snyoms 'jug pas// 'jam pa'i rdo rje la sogs gtso// bden min brdzun gyi rnam pa min// 'bring po'i rnal 'byor bdag nyid yin// bdag byin brlab pa'i go 'phang shes// gang phyir de nyid nus pa med// de rnams la ni yang dag bstan// rim gyis byang chub grub pa'o// lha rnams mngon par dgod ce na// 'di la bag chags ci ste med// bag chags nyid ni rnam dag na// thams cad du yang de bzhin no// slar yang rnal 'byor de nyid mthong // phyag rgya che la mchog tu gzhol// dngos po kun gyi rang bzhin gyi// dbang po mchog gis gnas par bya// ngo bo nyid kyi bde thob pas// rnam par rtog pa thams cad spangs// gang phyir 'gro ba de nyid yin// de phyir thams cad rtog pa med// phyi rol dngos yid kyis gzung la// gang la 'khrul pa snang mi 'gyur// rmi lam bud med gsal ba nyid// sems can don ni byed pa ste// thams cad dngos po'i rang bzhin 'di// sems tsam du 'gyur byang chub bo// sems kyi 'dod pa sems ma yin// rang gis rig pa sems min te// rig pa bla ma la stos 'gyur// dngos med kun gyi ngo bo nyid// ming 'di mi 'dod pa ni gang // dngos po kun gyi rang bzhin 'di// so sor rtogs par dka' ba yin// de la sogs pa 'dus pa na// ji ltar 'di ni 'bras las zan// de ltar de bzhin nyid dag la// ma rig pa ni rig par 'gyur// gang la bsam pa bsam gtan yin// de la bsam mi khyab kyis min// bsam gyis mi khyab rnal 'byor pa// sangs rgyas kyis ni grol bar bstan// 'di ni 'khor lo'i rnal 'byor yin// gang phyir phyag rgya che de nyid// chos dang longs spyod sprul pa ste// gang phyir de ni rnam kun yin// bya ba byas pas bsam dang bral// dogs pa kun la kha phyir bltas// spyod lam rnam pa bzhi ldan pa// sangs rgyas 'di ni sangs rgyas bzhed// gnyis med gnyis su med pas byas// bdag gis thob pa'i bsod nams kyis// de ni 'gro ba gnyis med nyid// de yis bde ba chen por shog // a wa d+hU tI pa gnyis med rdo rjes mdzad pa rdzogs so// // rje btsun d+hi ri shrI dz+nyA na'i zhal snga nas/ lo tsA ba seng kar shAkya 'od kyis bsgyur ba'o// 