@##// rgya gar skad du/ shrI tsa kra sam+ba ra hasta pU dzi bid+hi nA ma/ bod skad du/ dpal 'khor lo sdom pa'i lag mchod kyi cho ga zhes bya ba/ dpal rdo rje mkha' 'gro ma la phyag 'tshal lo// rnal 'byor ma yi gtso mo ni// rdo rje phag mo la btud de// bdag gi lag pa'i mchod pa yi// cho ga man ngag bzhin du bsdu/ de la tshogs kyi 'khor lo la sogs par dpal 'khor lo bde mchog gi rnal 'byor dang ldan pa'i sngags pas lag pa g.yon pa'i mthe bo dang mdzub mo dang gung mo dang srin lag dang mthe'u chung dang de dag gi sen mo rnams su rdo rje sems dpa' dang rnam par snang mdzad dang / 'od dpag med dang mi bskyod pa dang rin chen 'byung ldan dang don yod grub pa'i rang bzhin can gyi go rims ji lta bar dkar po dang ser po dang dmar po dang nag po dang / ljang gu'i mdog can gyis/ oM ha/ na ma hi/ swA hA hU/ bau Sha Ta he/ hUM hUM hoH/ phaT haM zhes bya ba'i yi ge rnams dgod do// lag pa'i mthil du yang skad cig gis grub pa'i pad+ma dmar po 'dab ma lnga pa bsgoms la de'i shar la sogs pa'i phyogs rnams su g.yon skor du rim pa ji lta ba bzhin ya mi nI dang rmongs byed ma dang skyod byed ma dang 'jigs byed ma dang tsaN+Di ka'i rang bzhin can nag po dang dkar po dang ser po dang ljang gu dang du ba'i mdog dang ldan pa/ haM yoM/ hriM moM/ hreM hriM/ hUM hUM phaT phaT/ ces pa'i yi ge rnams dang / lte ba la ni rdo rje phag mo'i rang bzhin kha dog dmar mo oM baM zhes bya ba'i sa bon dag blta bar bya'o// lag pa'i bol la yang 'di dag nyid kyi gzugs brnyan nam 'khor lo gsum yongs su rdzogs par blta bar bya'o// de nas lag pa la gnas pa'i 'byung ba sa dang chu dang me dang rlung dang nam mkha' rnams ltung byed ma dang gsod byed ma dang / 'gugs byed ma dang / gar gyi dbang phyug ma dang / pad+ma'i dra ba can gyi rang bzhin du lhag par mos par bya'o// de nas lag pa la gnas pa'i sa bon gyi yi ge dag la khu ba'i rdzas kyis byugs te lag mthil de dpa' bo dang rnal 'byor ma thams cad kyis byin gyis brlabs pa'i 'khor lo gsum gyi rang bzhin du lhag par mos par byas nas khu ba la sogs pa'i rdzas de yi ge gsum gyi sngags sam rkang pa brgyad pa'i sngags kyis dbul bar bya'o// de nas yang dag par mchod nas cho ga lhag pa dang ma tshang ba dag par bya ba'i don du yi ge brgya pa'i sngags bton te/ tshogs kyi 'khor lo byin gyis brlab pa'i don du gsol ba btab nas rdzas gzhan nam yang na de ma yin pa gzhan du gzhag ste/ lag pa'i mthil du sbyar ba'i rdzas srin lag gis blangs pa las snying ga dang lte ba dang mgo rnams su yi ge hUM dang AH dang oM brjod pa sngon du 'gro bas byugs pa na lha'i tshogs de dag bdag nyid la zhugs par mos par bya'o// cho ga 'di yang kun spyod pa'i rgyud dang 'brel ba yin no// lag pa'i mchod pa'i cho ga'o// yang na sngar brjod pa'i cho gas sbyangs pa'i lag pa g.yon pa'i srin lag gis gnas dang nye ba'i gnas la sogs pa'i rang bzhin du pu dzA zhes bya ba la sogs pa'i yi ge nyi shu rtsa bzhi brjod cing ji ltar sbyangs pa'i chang gis gru gsum gnyis byugs nas de'i dbus su yang dkyil 'khor zlum po'o// de rang gi snying ga'i sa bon las byung ba'i 'od zer gyis rten dang brten pa'i dkyil 'khor dang bcas pa'i bcom ldan 'das bkug par bsams te/ de la bdud rtsi lnga la sogs pa'i rang bzhin du grub pa'i bza' ba dang bca' ba la sogs pa yi ge gsum ma ma rkang pa brgyad pa'i sngags kyis phul nas pad+ma'i snod la gnas pa'i chang bdud rtsir bsgrubs pa srin lag dang mthe bos blangs te bcom ldan 'das dang bcom ldan 'das ma la rang rang gi snying po dang nye ba'i snying po dag gis dang / mkha' 'gro ma nas brtsams te gshin rje 'joms ma'i mthar thug pa rnams la yang 'di rnams nyid kyi rang rang gi sngags ji lta ba dag gis tshim par bya'o// de nas yang dag par mchod nas ma tshang ba dang lhag pa dag par bya ba'i don du yi ge brgya pa bton nas tshogs kyi 'khor lo byin gyis brlab pa'i don du gsol ba gdab pa'o// oM yo ga shud+d+haH sarba d+harmA yo ga shud+d+hou0f85haM/ zhes brjod bzhin par pad+ma bskor pa'i phyag rgyas mnyes par bya ste phyag rgya de sdud pa na 'khyud pa'i stangs ka sngon du 'gro bas srin lag gis sa la reg cing oM badzra muH/ zhes brjod pas gshegs su gsol te/ 'khor lo de bdag nyid la gzhug par bya'o// de nas sa de la gnas pa'i chang lag pa g.yon pa'i srin lag gis blangs nas des snying ga dang lce dang mgo rnams su yi ge hUM dang aH dang oM brjod pa sngon du 'gro bas byug cing lag pa de la gnas pa'i lha'i 'khor lo yang bdag nyid la gzhug par blta bar bya'o// gru gsum dkyil 'khor lo gnas pa/ mgon po 'khor lo bde mchog la// lag pas mchod pa bshad pa 'di// rnal 'byor pa la phan byed yin// lag pa'i mchod pa'i cho ga dpal pradz+nyA rak+Shi tas mdzad pa rdzogs so// // rgya gar gyi mkhan po dpal su ma ti kI rti dang / sgra bsgyur gyi lo tsA ba dge slong blo ldan shes rab kyis bsgyur ba'o// 