@##// rgya gar skad du/ badzra yA na mU la pasti saM gra ha/ bod skad du/ rdo rje theg pa rtsa ba'i ltung ba bsdus pa/ thugs rje chen po la phyag 'tshal lo// sangs rgyas kun dang bla ma yi// zhabs kyi pad+mar rab btud de// rtsa ba'i ltung ba bcu bzhi ni// rgyud las gsungs pa bshad par bya// gang phyir rdo rje 'dzin pa yis// dngos grub slob dpon rjes 'brang gsungs// de bas de la brnyas pa ni// rtsa ba'i ltung ba dang por bshad// bde gshegs bka' las 'das pa ni// ltung ba gnyis pa yin par gsungs// khros pas rdo rje spun gyi ni// nyes pa brjod pa gsum pa yin// sems can rnams la byams pa spong // bzhi pa yin par rgyal bas gsungs// chos kyi rtsa ba byang chub sems// de spong ba ni lnga pa yin// rang ngam gzhan gyi grub pa'i mtha'// chos la smod pa drug pa yin// yongs su ma smin sems can la// gsang ba sgrogs pa bdun pa yin// phung po sangs rgyas lnga bdag nyid// smod par byed pa brgyad pa yin// rang bzhin dag pa'i chos rnams la// som nyi za ba dgu pa yin// gdug la rtag tu byams ldan pa// byed pa de ni bcu par 'dod// chad sogs ma yin chos rnams la// brtags pa las ni bcu gcig pa// sems can dad dang ldan pa yi// sems sun 'byin pa bcu gnyis pa// dam tshig ji bzhin rnyed pa dag // mi bsten pa de bcu gsum pa// shes rab rang bzhin bud med la// smod par byed pa bcu bzhi pa// 'di dag rnam par spangs pa yi// sngags pas dngos grub nye bar 'thob// gzhan du dam tshig las nyams na// nyams pas bdud kyis gzung 'gyur te// de nas sdug bsngal myong 'gyur zhing // thur du bltas te dmyal bar 'gro// de bas nga rgyal bcom nas ni// rang gi 'khrul pa shes byas la// ci 'byor ba yis bla ma la// thub pa'i spyan sngar mchod byas nas// gsum la skyabs 'gro nas brtsams te// byang chub sems sogs sdom pa dag // gal te bdag la phan 'dod na// sngags pas 'bad de blang bar bya// rdo rje theg pa'i rtsa ba'i ltung ba bsdus pa slob dpon chen po rta dbyangs kyis mdzad pa rdzogs so// 