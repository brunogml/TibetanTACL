@##// rgya gar skad du/ shrI sarba ra ha s+ya ni ban+d+ha ra ha pra dI po nA ma/ bod skad du/ dpal thams cad gsang ba'i bshad sbyar gsang ba'i sgron ma/ 'jam dpal gzhon nur gyur pa la phyag 'tshal lo// gang zhig rnal 'byor rgyud du gsang byas pa// rang gi sku gsung thugs dngos sna tshogs pa// thams cad gsang ba'i rgyud ni de brten nas// gsang ba'i sgron ma bshad sbyar brtsam par bya// lus kyi tshogs rgyas par gyur pa rnams ni sbyin pa la sogs pa dka' ba'i spyod pa rnams kyis yun ring por byang chub par 'dod pa rnams la/ yang dag par rdzogs pa'i byang chub tu spro ba bskyed pa'i phyir/ mi rnams kyi lus ni phyag dar gyi phung po dang mtshungs pa yin gyi/ sems ni yid bzhin gyi nor bu lta bu dang mtshungs pa yin no zhes bstan par bya ba'i phyir/ 'byung lnga nyid kyis zhes bya ba la sogs pa gsungs pa yin te/ 'byung ba zhes bya ba ni nyon mongs pa dang las kyis bskyed pa sdug bsngal sna tshogs kyi rgyur gyur pa sa dang chu dang me dang rlung dang nam mkha'i khams te lnga po nyid kyis so// nges pa ni brtag mi dgos pa'o// mthong ba dag ces bya ba ni tshad mar grub pa'o// mi rnams kyi lus de lta bu yin du zin kyang sangs rgyas su 'gyur ro zhes bya bar sbyar ro// ci zhig byas pas she na/ rang sems rab tu bsgoms pa ste rab kyi mthar thug par bsgoms pas so// ji ltar bsgoms pas she na/ dngos der bsgoms pas zhes bya ba ste dngos po der 'gyur ba'i phyir te sangs rgyas nyid du 'gyur ba'i phyir/ dngos po gang sems kyi de kho na nyid sgom pa gang yin pas so// nges par zhes bya ba ni gdon mi za bar sangs rgyas te de bzhin gshegs par 'gyur ro// sems kyi che ba'i bdag nyid gzhan dag kyang bstan par bya ba'i phyir/ rang shes gsang ba zhes bya ba la sogs pa gsungs te/ rang gi ye shes te rang gi sems nyid ni dpal gyi yon tan dang ldan pas na sangs rgyas rnams kyang rab tu 'dud cing phyag 'tshal bar mdzad do// rang gi sems ji lta bu zhe na/ gsang ba zhes bya ba ste 'jig rten las 'das pa nyid yin pa'i phyir ro// dam pa ni 'jig rten las 'das pa thams cad las mchog tu khyad par du gyur pa'i phyir ro// de'i ci'i phyir zhe na/ sangs rgyas ye shes bla med de// zhes bya ba gsungs te/ gang gi phyir rang gi sems nyid de bzhin gshegs pa'i bla na med pa'i ye shes yin pas so// dris pa gnyis su snang ba nyid kyis 'khrul cing // kun nas nyon mongs pa'i so so'i skye bo'i sems te/ ji ltar sangs rgyas kyi ye shes yin zhe na/ gnyis med gnyis kyi tshul can te// zhes bya ba gsungs te/ de ni gnyis su med pa'i ye shes yin te/ gnyis su snang ba stong pa nyid kyi rang gi ngo bor gyur par yang dag par rtogs pa'i phyir ro// de lta bu yin du zin kyang gnyis kyi tshul can te zhes bya ba ste/ brdzun yin du zin kyang gzung ba dang 'dzin pa'i tshul du so sor snang ba'i phyir/ de ni mi bden pa yin/ glo bur gyi 'khrul pa can yin gyi/ de ni rang bzhin gyis gnyis su med pa'i ye shes yin pas/ rang bzhin gyis sangs rgyas kyi ye shes yin no// de lta bu'i ye shes nyid la ni sangs rgyas rnams kyang rab tu 'dud par mdzad de/ chos kyi sku la sogs pas gtso bor gyur pa'o zhes bya ba'i tshul gyis so// de bas na rang sems nyid la phyag 'tshal ba yin te/ de ltar phyag 'tshal ba ni rtag par rab tu 'dud ces bya ba ste/ 'di ni khyad par du 'phags pa nyid du gsungs pa yin te/ 'dis ni shin tu myur du byang chub ma thob cing bskal pa grangs med pa gsum mam/ mang por rab tu 'dud do zhes bya ba'i don to// yang dag par phyag 'tshal ba rnams ni myur ba nyid du byang chub rtogs pas yang phyag 'tshal bar mi byed do zhes bya bar dgongs so// de nyid kyi dbang du mdzad nas gang yang zhes bya ba la sogs pa gsungs te/ chos thams cad dmigs pa la rang gi sems ni gnyis su snang ba nub par gyur pa ni bdag med pa ste rgyu nyid kyi sbyor ba'o// de las yang dag par byung ba ni yang dag par shes pas sangs rgyas kyi ngo bor byung ba ste/ 'bras bu 'di kho na nyid kyi sbyor ba la gnas pa zhes bya ba'i don to// rgyu dang 'bras bu'i de kho na nyid dbyer med pa'i ye shes ni gnyis su med pa'i ye shes te smra bsam las 'das pa'o// de las byung ba ni 'di dag ma lus pa rdzogs par gyur pa yin pas na/ gnyis med ye shes las byung ba// zhes bya ba ste/ de'i 'og tu/ sdug dang mi sdug rnam spangs pa// zhes bya ba ste/ sdug pa ni thob par bya ba'i chos rnams so// mi sdug pa ni spang bar bya ba'i chos rnams te de ma lus pa rnam par spangs pa ni thob dang spangs pa mthar thug pa'i bdag nyid thob pa'o// de ltar gyur pa'i rnal 'byor pa gang yin pa de ni ci la yang phyag ni mi 'tshal lo zhes bya ba ste/ bya ba byas pa'i sgrub pa la sbyor ba yin pa'i phyir ro// bcom ldan 'das kyis yang dag par phyag 'tshal ba de nyid gsal bar mdzad cing de nyid la 'jig rten rnams nges par sbyar ba'i phyir/ ma skyes pa ni zhes bya ba la sogs pa gsungs te/ rang gi shes pa ste/ rang gi sems gnyis su snang ba dang bral ba'i tshul gyis sngar ma skyes pa de'i tshul du bskyed la/ skyes par gyur pa'i pha rol te// rjes la sangs rgyas kyi skur ni zhes bya ba sangs rgyas kyi rnam par rtag tu zhes bya ba rtag pa nyid kyis bsgom par bya ste/ phyag 'tshal ba de la rang nyid de nyid la rang gi lus dang ngag dang yid kyis zhugs par bya'o zhes bya ba'i don to// de la lus kyis rab tu zhugs pa ni sangs rgyas kyi sku las tha dad pa'i rang gi lus mi dmigs pa'o// tshig gis rab tu zhugs pa ni sangs rgyas ni bdag go zhes smra'o// 'di gnyis las gzhan du yid mi g.yeng ba ni sems kyis rab tu 'jug pa'o// lus la sogs pa'i rab tu 'jug pa 'di nyid ni de'i lus dang ngag dang yid kyis phyag 'tshal ba'i mchog yin te/ myur ba nyid du byang chub sgrub par byed pa yin no zhes bya bar dgongs so// 'dir yang sangs rgyas kyi sgras byang chub sems dpa' la sogs pa rnams kyang gzung ste/ de bzhin gshegs pa thams cad bsdus pa nyid ni sangs rgyas dang byang chub sems dpa' la sogs pa'i tshul gyis rnal 'byor gyi rgyud la bsgom par bya ba yin pa'i phyir ro// rnal 'byor 'di la ni 'di'i skal ba dang ldan pa ma yin no zhe na/ rnal 'byor pa dang zhes bya ba la sogs pa gsungs te/ 'dir rnal 'byor ni gnyis su med pa'i ye shes so// de nyid ni sngar bshad pa'i tshul gyis rtag tu yod pa yin pas na rnal 'byor ba ste/ sems can thams cad do// gal te thams cad rnal 'byor pa yin na/ 'dir skal ba med pa ni 'ga' yang med pas 'khor bar ga la 'khor bar 'gyur zhe na// de'i phyir nyon mongs zhes bya ba la sogs pa gsungs te/ ni zhes bya ba'i sgra ni dga' ba'i don te/ nyon mongs pa dang bag chags kyis sun phyung bas 'gro ba de dang der 'khor bar gyur pa'o// lus can zhes bya ba ni lus thob pa rnams so// rgyu gang gis nyon mongs pa dang bag chags kyis lus 'thob ce na/ de'i phyir sdug dang zhes bya ba la sogs pa gsungs te/ sdug pa ni gnas dang longs spyod la sogs pa'o// mi sdug pa ni de dag gis rnam par 'byed pa'i khyad par la yongs su rtogs pa'o// de las ni bag chags te/ de nas yang sdug pa dang mi sdug pa ni rnam par 'byed pa'o// de nas de gnyis thob pa dang spang bar srid par skye la/ des ni lus 'thob pa yin no// dris pa lha'i lus dang ldan pa rnams dga' ba'i tshal la sogs par 'khor ba na/ bde ba dang sdug bsngal ba ni ci zhig yod/ ji ltar na 'khor ba yin zhe na/ sdug bsngal zhes bya ba la sogs pa gsungs te/ 'di ni nyon mongs pa dang las las byung ba'i zag pa dang bcas pa'i lus dang longs spyod dang gnas rnams ni/ gang gis spyod pa dang gang la spyod pa dang / gang du spyod pa ste/ de ni lus dang lhan cig 'byung bas na lus 'byung ba'o// gang sems dang sems las byung ba'i tshogs de nyid ni sdug bsngal lo// de skad du/ gang zhig zag bcas nyer len pa'i// phung po de dag thabs bcas kyang // sdug bsngal kun 'byung 'jig rten dang // lha gnas srid pa'ang de dag yin// zhes bshad pa'i phyir ro// de ltar yin na go/ 'jig rten rnams sdug bsngal ba yin na ji ltar thar bar 'gyur zhe na/ sems de zhes bya ba la sogs pa gsungs te/ sdug bsngal de gnon cing shes pa'i 'gro ba ni sems kyis so sor rtogs shing yongs su shes par brten pa ni rtogs pa yin te/ gdams pa'i rtsa ba yin no// de bas na gdams pa po ni 'khor ba las sgrol bar byed pa yin no// de su zhig yin zhe na/ rnam par snang mdzad ces bya ba la sogs pa gsungs te/ thams cad du thogs pa med cing shin tu rnam par dag la rtag pa nyid kyi ye shes kyi tshul can yin pas na/ khyab pa rnam par snang mdzad pas na rnam par snang mdzad do// rnam pa thams cad du chos kyi longs spyod skyed par mdzad pas na rgyal ba'o// rnam pa thams cad du 'gro ba'i don mdzad pas na mgon po ste ngo bo nyid dang longs spyod rdzogs pa dang sprul pa'i sku dang rim bzhin du sbyar ro// de ltar dang po'i tshig ni bstan pa yin la 'og ma gsum ni bshad pa yin te/ sangs rgyas thams cad ni sangs rgyas kyi chos thams cad de/ de rnams kyi ro gcig pa ni bsdus pa zhes bya ste/ de ni rnam par snang mdzad kyi don yin no// sangs rgyas thams cad ni sangs rgyas kyi chos rnams te/ de nyid sangs rgyas rnams la logs shig tu byas nas bshad pa yin te/ 'dis na/ sangs rgyas thams cad rtogs 'gyur ba// zhes bya ste/ 'di ni rgyal ba'i don yin no// sangs rgyas 'khor ba sgrol ba po// zhes bya ba ni mgon po'i don yin no// dris pa bcom ldan 'das de nyid kyi don gyi mthar byon pa yin nam/ 'on te gzhan dag kyang sgrol bar mdzad pa yin nam/ 'on te ltos par mi mdzad pa yin zhe na/ de'i phyir sems can kun la zhes bya ba la sogs pa gsungs te/ sems can kun la phan pa de nyid ni don yin te 'dod pa yin pa'i phyir ro// de la thugs rje 'byung ba gang yin pa de nyid ni nyams pa yin te/ rab kyi mthar thug pa yin pa'i phyir ro// de dang yang dag par ldan pa ni rtag tu bcas pa ste/ de bas na btang snyoms med pa yin no zhes bya bar dgongs so// gdams pa bstan par bya ba'i phyir rgyu'i zhes bya ba la sogs pa gsungs te/ shin tu myur ba dang shin tu bde bar byang chub sgrub par byed pa'i sbyor ba ni rgyu'i de kho na nyid do// de'i mnyam par sbyor ba ni snyoms par 'jug pa'o// de las gang du zhes bya ba ni bstan pa de'i gong du zhes bya ba'i don to// 'bras bu'i de nyid ni sangs rgyas kyi sku'o// de ston pa ni de'i sbyor ba ston par mdzad pa'o// ci bcom ldan 'das de gzhan dag kyang ston par mdzad dam zhe na/ 'bad de zhes bya ba la sogs pa gsungs te/ 'bras bu'i de nyid yang dag zhugs// zhes bya ba ni rgyu dang 'bras bu mi phyed pa'i ye shes la sogs pa yongs su rdzogs pa la yang dag par zhugs pa'i rnal 'byor pa ni rgyu'i de kho na nyid mi 'dod de/ bya ba byas pa nyid rtogs pa yin pa'i phyir slar 'dod par mi byed do// de bas na thun mtshams su gnyis pa la sogs par ni 'bras bu'i rnal 'byor nyid bya'i/ rgyu'i rnal 'byor ni so sor rab tu sgom pa yin la sngar grub pa'i rim gyis 'bras bu'i de kho na nyid la yang dag par zhugs par gyur na/ de nyid gal te yang 'dod par gyur na ci 'gyur zhe na/ gang du zhes bya ba la sogs pa gsungs te/ gnas skabs gang du 'dod pa skyes par gyur pa de nyid 'khor ba'i bag chags yin zhing dngos grub kyi gegs su gyur pa yin te/ slar srid pa'i rgyu yin no zhes bya ba'i don to// de bas na 'bras bu'i de kho na nyid la yang dag par zhugs pas ni dngos grub kyi mthar thug pa bstan par bya'o zhes bya bar dgongs te/ 'di ni gdams pa gsungs pa yin no// 'dir dris pa gal te 'gro ba'i don la grogs su mdzad pa yin na/ de'i tshe des nyan thos dang rang sangs rgyas dang / pha rol tu phyin pa'i sgo la spyod pa'i byang chub sems dpa' rnams kyi sgom pa ci'i phyir ma gsungs she na/ yid la 'dod pa zhes bya ba la sogs pa gsungs te/ yid la 'dod pa ni sems can rnams kyi 'dod pa ste des na sgom pa sna tshogs pa bcom ldan 'das kyis yongs su rtogs shing gsungs pa yin no// gang las she na/ theg pa de'i nang nas gdams pa gcig pa nyid bstan pa ni gang zhig ces bya ba la sogs pa gsungs te/ yang zhes bya ba'i sgra ni khyad par gyi don to// bshad ma thag pa'i sgom pa gcig gis rnal 'byor gyi de kho na nyid thams cad dang 'brel par gnas pa gcig po de nyid ni rnal 'byor 'byung ba'o// des na gdams pa gcig pa nyid yin no// da ni gtso bo ston te/ de yang rnal 'byor nyid las sangs rgyas kyi yon tan ma lus pa 'thob par 'byung ba 'di yin pas na rnal 'byor 'byung ba ste/ nyan thos dang rang sangs rgyas kyi theg pa pa'i bsgom pa gang yin pa de las ni sangs rgyas kyi yon tan thams cad 'thob pa yod pa ma yin no// pha rol tu phyin pa'i sgo la spyod pa'i sgom pa las ni de 'byung ba yin mod kyi/ 'on kyang rnal 'byor 'di dang 'dra ba ma yin te/ de ci'i phyir zhe na/ bskal pa grangs med pa gsum du dka' ba'i spyod pa yongs su rdzogs pa'i pha rol tu phyin pa bcu po de rnams las 'byung ba yin te gdams pa bstan pa'o// gdams pa bstan pa bshad pa ni/ sangs rgyas rjes dran zhes bya ba la sogs pa yin te/ rjes su dran pa gnyis kyi tshogs gnyis yongs su rdzogs pa las/ rkang gnyis te lha dang mi de rnams kyi mchog tu gyur pa yang dag par rdzogs par sangs rgyas par gyur pa'o// b+ha gar ling+ga zhes bya ba ni zla ba dang mtshan ma'o// rab tu gzhag ces bya ba ni legs par bsgom pa'o// sangs rgyas skur zhes bya ba ni bdag nyid sangs rgyas kyi skur bsgom pa ste// bsgom pa 'di nyid ni sangs rgyas rjes su dran pa'o// rnal 'byor pa des sangs rgyas sprin zhes bya ba bsdus nas byon pa'i rgyal ba thams cad rnam par bsgom par bya zhing // mngon par rdzogs par byang chub bstan par bya ba'i phyir rang gi snying gar gzhug par bya'o// de nas snying gar zla ba la gnas pa'i rdo rjer bsam par bya ste/ de yang // sangs rgyas kun gyi dngos kun ni// snying ga'i rdo rje rnam par bsam// zhes rdo rje rtse mo las gsungs pa'i phyir ro// 'di ni sangs rgyas rjes su dran pa'o// chos rjes su dran pa bstan pa'i phyir/ b+ha gar ling+ga zhes bya ba la sogs pa gsungs te bshad ma thag pa'i tshul du snying ga'i zla bar rdo rje bsam pa'o// rdo rje chos ni zhes bya ba ni dkyil 'khor pa rnams kyi snying po rnams so// chos kyi sprin zhes bya ba ni dkyil 'khor rnams kyi'o// char rab 'bebs zhes bya ba ni snying ga'i rdo rje nyid las rnam par bsgom zhing brjod pa dang spro ba bya ba'o// 'dir ling+ga zhes gang la bya zhe na/ mtshan ma ling+ga zhes bshad de// zhes bya ba gsungs te/ 'dir mtshan ma nyid la ling+ga zhes bshad kyi gzhan dag ni ma yin no// mtshan ma de yang ji lta bu zhe na/ phyag rgya'i mtshan ma rnam pa bzhi// zhes bya ba gsungs te/ ting nge 'dzin brtan pa'i khyad par gyi ngo bo nyid du gyur pas phyag rgya nyid la mtshan ma zhes bshad de/ de ni lha'i de kho na nyid ston par byed pa yin pas na phyag rgya'i mtshan ma ste/ de yang dpal rdo rje rtse mo las ling+ga'i mtshan ma zhes bshad de/ mtshan skyes blo ldan yin par 'dod// byang chub sems ni theg chen po// 'di ni ling+ga zhes byar grags// zhes gsungs pa yin no// rnam pa bzhi zhes bya ba ni sangs rgyas kyi mtshan ma dang / byang chub sems dpa'i mtshan ma dang / lha mo'i mtshan ma dang / khro bo rnams kyi mtshan ma'o// sangs rgyas smon pa ni nye bar mtshon pa tsam du zad do// yang na rnam par dbye bas de rnam dbye'i dngos su ni 'di dag thams cad sangs rgyas yin te gzhan du na byang chub sems dpa' la sogs pa'i rnal 'byor pa rnams la 'bras bu'i de kho na nyid bsgom pa med par 'gyur ro// 'dir b+ha ga zhes gang la bya zhe na/ 'joms pa zhes bya ba la sogs pa gsungs te 'dir 'joms pas na b+ha ga zhes bya'o// de nyid gang zhe na/ nyon mongs 'joms pa dam pa yin// zhes bya ba gsungs te/ gang nyon mongs pa 'jig cing 'joms pa mchog dam pa ste/ de yang rnam par rtog pa'i bye brag rnams ni nyon mongs pa yin la/ de nyan thos dang rang sangs rgyas kyis 'joms pa ni dman pa yin la/ byang chub sems dpa' rnams kyi ni nyon mongs pa can dang / nyon mongs pa can ma yin pa'i rnam par rtog pa 'di thams cad yang dag par rdzogs pa'i byang chub kyi sgrib pa yin pas na nyon mongs pa yin te/ bcom ldan 'das kyis kyang rnam par rtog pa ni byang chub sems dpa' rnams kyi nyon mongs pa'o zhes gsungs pa yin no// de bas na nyon mongs pa thams cad 'joms pa'i zag pa med pa'i ye shes gang yin pa de ni 'dir b+hag yin te/ ji skad du dpal rdo rje rtse mo las kyang // gang zhig nyon mongs nges 'joms pa// 'joms pas b+ha ga zhes bshad de// shes rab nyon mongs de gsod pas// de bas shes rab b+ha gar bshad// ces gsungs pa yin no// don 'di nyid kyis na byang chub kyi sems kyi ngo bo nyid zla ba'i dkyil 'khor nyid la 'dir b+ha ga zhes bshad do// de'i de kho na nyid ni byang chub kyi sems yin pas de bstan par bya ba'i phyir sems can kun gyi zhes bya ba la sogs pa gsungs te/ rang gi sems ni b+ha ga yin par sbyar ro// ji lta bu'i rang gi sems she na/ chos ni bsdus pa yin zhes bya ba gsungs te/ chos rnams ma lus pa 'dzin pa po yin pa ste chos thams cad la dmigs pa zhes bya ba'i don to// gzhan yang ji lta bu zhe na/ bsad na zhes bya ba la sogs pa gsungs te/ gal te zhes bya ba ni lhag ma'o// de yang gang rang nyid shi ba ni bsad pa'o// bsad pa de ci zhig yin zhe na/ sems can kun gyi dngos po kun// zhes bya ba ste/ lus dang gnas dang longs spyod dang sems dang sems las byung bar chos kyi bsdu bas bsdus pa'o// ci ltar bsad ce na/ chos bdag med pa'i sbyor ba yis// zhes bya ba gsungs te/ chos thams cad mi bden par yongs su brtags pa'i dmigs pas gnyis su gzung ba'i ngo bo'i bye brag tu snang ba nub par gyur pas/ gnyis su med pa'i rnam par shes pa tsam gyi tshul gyis snang ba'i bdag nyid can sdig pa med cing ro mnyam par gyur pa ni chos bdag med pa ste/ rnal 'byor de la rang gi sems mnyam par gzhag pa ste/ de bsad na rang nyid 'chi bar 'gyur te/ rang nyid kyis kyang lus dang gnas dang longs spyod la sogs pa gnyis su snang ba'i ngo bo nyid nub pa'i phyir gnyis su med pa yang rang snang ba'i bdag nyid can dang / sems can thams cad kyi snang ba'i bdag nyid can ro gcig pa nyid yin te/ 'dir yang chos thams cad mnyam pa nyid dang / sems can thams cad kyi bdag nyid mnyam pa nyid gang gi tshe mi dmigs par gyur pa'i ye shes des rim pa bzhin du mi dmigs pa'i shes rab dang snying rje dang / 'di dag gnyis ka'i mtshan nyid can byang chub kyi sems ni shes rab kyi ngo bo nyid kyis rnam par rtog pa'i sa bon 'byin par byed pa yin pas na/ nyon mongs pa 'joms par byed pa yin te/ de ni b+ha ga'i de kho na nyid do// phyag rgya'i gzugs ltar na zla ba'i dkyil 'khor te de ni 'dir phyag rgyar byas pa yin no// ci'i phyir zhe na/ chos thams cad kyi mnyam pa nyid dang / sems can thams cad kyi mnyam pa nyid dang / dge ba'i chos thams cad yongs su rdzogs pa yin pa'i phyir dkyil 'khor de'i don te/ dmigs pa'i ye shes kyi tshul yang dag pa'i snang ba'i rang bzhin yin pa'i don yin no// ling+ga'i phyag rgya'i gzugs kyang mtshan ma rnam pa bzhi yin par gsungs la/ de'i de kho na nyid ni mdor na byang chub kyi spyod pa ma lus pa'i rjes su 'gro ba yin pas/ byang chub kyi sems brtan par gyur pa yin te/ de bstan pa ni rang gi sems nyid ces bya ba la sogs pa gsungs te/ rang gi sems nyid rdzogs sangs rgyas// zhes bya ba ni byang chub kyi sems nyid kyis shes bya thams cad yang dag par rtogs pa yin pa'i phyir ro// des na de nyid rtogs par bya ba yang yin te/ de nyid kyis shes bya thams cad bsdus pa yin pa'i phyir ro// gsad bya ba zhes bya ba ni gsad pa dang 'gog pa dang mya ngan las 'das pa dang spangs pa zhes bya ba ni rnam grangs yin no// rang gi sems nyid gzung ste sgrib pa'i sa bon thams cad dgag pa yin gyi/ thams cad du chad pa ni ma yin no// sems nyid ni byang chub kyi sems zhes bya bar bshad de sgrib pa rnams nges par 'gog par byed do// de lta bu'i ye shes dang spangs pa phun sum tshogs pa'i mtshan nyid kyis na 'tshang rgya ba 'di byang chub kyi sems nyid yin no// de ltar spyod pa yongs su bsdus pa ni ling+ga'i de kho na nyid do// de ltar rjes su dran pa gnyis kyis b+ha ga dang ling+ga bshad pa yin te lhag ma ni go sla'o// de la sangs rgyas rjes su dran pa'i rgyu dang 'bras bu sbyor ba mdor bsdus nas bstan pa yin la/ de byang chub sems dpa' la sogs pa'i rdo rje dang zla ba nyid kyi rim gyis so// de bzhin gshegs pa rnams kyi ni rnam pa lnga ste/ zla ba la zla ba dang / rdo rje la rdo rje dang sku ste/ sangs rgyas kyi sku dang rnam pa lnga'o// bsgom pa 'di dang ci 'dod par bzlas pa'i rang bzhin grub pa'i sngags lnga po dpal de kho na nyid bsdus pa dang rdo rje rtse mo dang zla gsang thig le dang gsang ba'i mdzod las rgya cher gsungs pa yin no// bsgom pa'i 'bras bu yang zla gsang thig le dang gsang ba'i mdzod dag las gsungs pas de brjod par bya ste/ de nas bsam gtan gyi phyag rgyas gnas la/ chos thams cad bdag med pa'i mnyam pa nyid bsam par bya/ phyi dang nang du bcas pa 'di dag thams cad ni sems dang sems las byung ba yin gyi/ sems dang sems las byung ba las tha dad pa gzhan dag yod pa ma yin no zhes yid la nges par bsams la chos thams cad ni gdod ma nas ma skyes pa nyid yin pa'i phyir/ skye ba med cing rang bzhin gyis 'od gsal ba nyid yin no zhes yid la brjod do// chos thams cad bdag med pa nyid kyis na gnyis su med cing stong pa nyid kyi mnyam pa nyid du de bsam par bya'o// ji ltar bsam par bya zhe na/ chos thams cad la dmigs pa'i sems brtan par byas la/ de rnams kyi gzung ba dang 'dzin pa'i rnam pas bsdus pa'i bye brag tha dad pa bsal nas gnyis su med pa'i stong pa nyid du snang ba'i bdag nyid can sdig pa med par mthong ba 'di ni de rnams kyi gnyis su med pa'i ye shes mthong ba yin te/ de la dmigs pa ni mi dmigs pa'i tshul gyis yongs su rdzogs pa'i ngo bo nyid de/ 'di'i rab tu sbyor ba ni yang dag pa nyid la rab tu blta ba'o// de'i ngo bo nyid ni phyin ci ma log pa nyid du nges pa yin pas de bstan pa ni thams cad ces bya ba la sogs pa gsungs pa yin te/ 'di ni zhes bya ba'i ting nge 'dzin gyi dmigs pa'i phyi dang nang gi dmigs pa'o// thams cad ces bya ba ni gzung ba dang 'dzin pa nyid kyis so sor snang zhing sems kyis brtags pa rnams so// de ltar na gzung ba dang 'dzin pa gnyis po 'di dag ni yang dag pa ma yin par kun du brtags pa ste/ yang dag pa ma yin pa kun du brtags pa'i sems nyid ni kun du brtags pa dang / gzhan dbang dag bstan par gyur pa las/ yang dag par so sor rtog pa mthong ba ni go rims bzhin du med pa dang / med bzhin du snang ba nyid kyis na yongs su grub pa'i ngo bo nyid gnyis su med pa'i stong pa rnam par shes pa tsam nyid de/ de'i yang dag par so sor rtog par bstan pa'i phyir/ dngos po med pa zhes bya ba la sogs pa gsungs te/ sems ni rnam par shes pa ste de las tha dad cing lhag pa'i gzung ba dang 'dzin pa gzhan dag yod pa ma yin te/ gnyis pos stong pa'i rnam par shes pa ni don dam pa yin no zhes bya ba'i don to// de ltar yid kyis brjod ces bya ba nges par byas nas so// gang gis she na/ yid kyis te yid kyis brjod nas de'i 'og tu bsam par bya'o zhes snga ma dang sbyar ro// mnyam pa nyid du mthong ba'i rjes la mnyam pa nyid du nges par bya bar bstan pa ni/ skye ba med pa zhes bya ba la sogs pa yin te/ chos thams cad gnyis su med pa'i tshul gyis skye ba med pa nyid yin no// de ci lam gyis yongs su sbyangs pas skye ba med pa yin nam zhe na/ de ma yin pa'i phyir gzod nas skye ba med pa zhes bya ba gsungs te/ gnyis po ni rtag tu mnyam pa nyid yin pas na ngo bo nyid des gdod ma nyid nas skye ba med pa zhes bya ba'i don to// rang bzhin gyis 'od gsal ba zhes pa ni rang bzhin gyis de kho na nyid ces bshad cing dri ma med ces bshad pas/ gnyis su rtog pa'i dri ma rnams ni rtsa ba mi brtan pa nyid yin pas na glo bur du 'ongs pa yin no zhes bya ba'i don to// de nas oM tsit+ta pra ti bi d+haM ka ro mi zhes phra bar bzlas pas dang por zla ba'i dkyil 'khor du blta'o// de'i de kho na nyid ni kun nas nyon mongs pa'i sa bon gyi gzhir gyur pa nyid kyis na/ sngar kun gzhi zhes bshad pa'i sems de'i de yongs su zad pas zag pa med pa'i chos kyi sa bon gyi gzhir gyur pa gnas yongs su gyur pa zag pa med pa'i dbyings gnas med pa bshad pa shin tu rnam par dag pa ste/ dag pa de nyid ni zla ba'i don yin no// tshogs yongs su rdzogs pas sangs rgyas pa'i phyir sangs rgyas kyi yon tan thams cad a la sogs pa'i gzugs zla ba dang shel lta bur dkar ba'i tshul gyis 'dir rab tu zhugs te/ a A i I u U r-i r-I l-i l-I e ai o au aM aH/ de'i steng du oM bo d+hi tsit+ta ut+pA da yA mi zhes phra bar bzlas la/ zla ba'i dkyil 'khor gnyis par bsgom par bya'o// 'dir yang sangs rgyas kyi yon tan rnams ka la sogs pa'i gzugs kyis gzugs brnyan gyi tshul du zhugs te/ ka kha ga g+ha dang / tsa tsha dza dz+ha nya/ Ta Tha Da D+ha Na/ ta tha da d+ha na/ pa pha ba b+ha ma/ ya ra la wa/ sha Sha sa ha k+Sha/ 'di'i de kho na nyid ni b+ha ga zhes bshad pa byang chub kyi sems kun du bzang po'i sems bskyed pa'o// de'i steng du tiSh+Tha badzra zhes phra bar bzlas pa las bdag nyid rdo rje dkar po 'od zer dang bcas par bsgom par bya'o// de'i de kho na nyid ni byang chub kyi spyod pa bsdus pa'i byang chub kyi sems brtan par gyur pa'o// de'i 'og tu oM badzra At+ma kou0f85haM/ zhes phra bar bzlas nas rdo rje de nyid las rdo rje dbyings rnams kyis nam mkha' khyab par spro ba dang bsdu ba bsgom par bya'o// de'i de kho na nyid ni chos kyi sku 'thob pa'o// de'i 'og tu oM ya thA sarba ta thA ga ta ta thA a haM/ zhes phra bar bzlas pas zla ba gnyis dang rdo rje yongs su gyur pa las/ rnam pa thams cad kyi mchog dang ldan pa sangs rgyas kyi skur bsgom par bya'o// de'i de kho na nyid rnam pa thams cad kyi mchog dang ldan pa'i thams cad mkhyen pa'i ye shes 'thob pa yin no// de yang rdo rje rtse mo las// sku yi gsang ba de bzhin spyod// spyod yul thugs su chud pa ste// lnga po de dag kun gyi spyi// sangs rgyas thams cad mnyam bdag nyid// mngon par byang chub rnam pa lnga// sangs rgyas ye shes bla na med// ces gsungs pa dang / dpal mchog dang po las kyang // de bzhin du mngon par byang chub pa'i mtshan nyid ni/ rang sems so sor rtog pa las/ byang chub sems mchog rdo rje nyid// de nyid de yi sangs rgyas nyid// bdag nyid sangs rgyas bsgom pas so// zhes gsungs pa yin no// de ltar na dang po'i rnam pa bzhi ni rgyu'i de kho na nyid la lnga po ni 'bras bu'i de kho na nyid yin no// dris pa/ 'bras bu ni rgyu la rag las pa yin pas na rgyu'i sbyor ba nyid bya'i 'bras bu'i sbyor bas ci zhig bya zhe na/ de'i phyir sbyor dang zhes bya ba la sogs pa gsungs te/ sbyor ba nyid ni sangs rgyas kyi rnal 'byor du gyur pa nyid de/ de dang gang yang dag par 'brel pa med par ni rnal 'byor gyi rgyud las kyang dngos po 'byung bar ma gsungs te/ de yang 'di las byung bas na srid pa ste rgyu'o// dngos po de nyid du 'byung bas na/ srid pa gang du 'byung 'gyur ba// zhes bya'o// la las ni/ srid pa ru ni 'byung 'gyur ba// zhes zer te gnyis ka yang rnal 'byor rgyud gang du yang rgyu'i sbyor ba 'ba' zhig las 'byung ba ma yin zhes ston to zhes bya ba'i don to// 'o na ji ltar 'byung zhe na/ gang tshe zhes bya ba la sogs pa gsungs te/ gang gi tshe sangs rgyas su gyur par sgom pa'i bsgom bzhin pa la bdag nyid sangs rgyas kyi tshul dang ldan pa'i phyir ro// ji ltar bsgom zhe na/ sangs rgyas bdag ces bya ba ste/ bdag nyid sangs rgyas yin no zhes bstan pa'i nges pa bsgom pa ste/ de'i tshe ni sbyor ldan zhes pa rnal 'byor pa sangs rgyas su 'gyur ro zhes bya ba'i don te/ de'i tshe rnal 'byor des byang chub sgrub pa nyid yin no zhes bya bar dgongs te/ de yang sangs rgyas nyid sgrub pa'i rnal 'byor ni sangs rgyas rnal 'byor te/ gang yang rgyu'i rnal 'byor nyid kyis 'tshang rgya ba ni pha rol tu phyin pa'i tshul dang bya ba'i rgyud la sogs pa las bshad pa ste/ de ni dus shin tu ring bas 'byung ba yin no// rnal 'byor gyi rgyud rnams su ni rgyu dang 'bras bu'i sbyor ba la sogs pas theg pa chen po mtha' dag bsdus pa yin pa'i phyir shin tu myur ba nyid du byang chub thob pa yin no// de bas na ting nge 'dzin zhes bya ba la sogs pa gsungs pa yin te/ mdor bsdus pa zhes bya ba dus mdor bsdus pas 'tshang rgya ba gang yin pa de ni ting nge 'dzin ye shes las byung ba zhes bya ste/ ting nge 'dzin ni mngon par byang chub pa lnga'i ting nge 'dzin to// ye shes ni gnyis su med pa'i ye shes te de gnyis las 'di yang dag par byung zhing skyes pa yin pas de skad ces bya'o// phyir zhes bya ba ni gang gi phyir te de'i phyir ro zhes shes par bya'o// sangs rgyas rnal 'byor zhes bya ba la sogs pas ni nye bar bsdus pa yin te/ gang 'di dpal de kho na nyid bsdus pa las/ rdo rje sems dpa'i ting nge 'dzin// sangs rgyas rnams kyi chos nyid yin// 'di ni sangs rgyas sangs rgyas nyid// gzhan du sangs rgyas 'gyur ma yin// zhes gsungs pa yin no// de'i don gang yin zhe na/ don 'di yin te mngon par byang chub pa rnam pa lnga'i ting nge 'dzin gyi rim gyis ting nge 'dzin gsum bsgoms la phyis rdo rje sems dpa'i ting nge 'dzin gyis yun ring du gnas par bya ste/ rang gi snying gar gnas pa'i rdo rje la sems mnyam par gzhag nas/ ji srid 'dod kyi bar du gnas par bya'o zhes bya ba'i don to// rgyu dang 'bras bu'i sbyor ba bstan pa'o// 'bras bu'i sbyor ba la yang dag par zhugs pa zhes gsungs pa de la yang dag par zhugs pa ni gnyis su med pa'i ye shes dang / ngo bo nyid kyi ye shes so// de las gnyis su med pa'i ye shes bstan par bya ba'i phyir/ phra mo'i zhes bya ba la sogs pa gsungs pa yin te/ rang gi sems nyid chos thams cad dmigs pa na spros pa'i mtshan ma thams cad nub par gyur pas gnyis su med par snang ba'i bdag nyid kyis/ sems can thams cad kyi sems dang sems las byung ba ro gcig par gyur pa gang yin pa de/ dag pa'i bdag nyid gang gis ji lta ba bzhin du mthong ba ni dang po mthong ba ste/ de'i 'og tu rang gi sems de stug par gyur pa ste zla ba dang rdo rje dang sangs rgyas la sogs pa'i dngos po ji lta ba bzhin du 'gyur ro// de dag kyang gang las she na/ dngos dang zhes bya ba la sogs pa gsungs te/ gang gi phyir dngos po dang dngos po med pa'i khyad par du bsgom pa de la chos thams cad la dmigs pa'i phra bar gyur ba ni dngos po med pa'i khyad par ro// phra bar gyur pa de'i 'og tu stug por gyur pa ni dngos po'i khyad par te de lta bu'i dngos po dang / dngos po med pa'i khyad par sgom pa kun du brtags pa yin zhes bya ba ste/ rnal 'byor gyi rgyud rnams su bsgom pa rnam par gzhag pa yin no// de dag kyang gang las she na/ dngos po zhes bya ba la sogs pa gsungs te/ dngos po 'ba' zhig ni bsgom pa ma yin te/ rnam pa bzhi po la sangs rgyas kyi sku skyes pa yin du zin kyang // rang bzhin gyi sku las shin tu dman pa yin pa'i phyir dngos po med pa ni phra ba'i dngos po ste/ sgom pa de yang bsgom pa ma yin te bsgoms kyang bsgom pa ma yin no zhes bya ba'i don to// ji ltar sgom pa yin zhe na/ des don dam pa mthong ba'i phyir ro// ji ltar bsgom pa ma yin zhe na/ mngon par byang chub pa lnga bsgoms pa'i 'og tu shin tu myur bar byang chub 'thob pa'i phyir ro// de nas ci zhig ce na/ bsgom pa zhes bya ba la sogs pa gsungs te/ phra ba'i dngos po bsgoms pas ni don dam pa mthong ba'i phyir ro// de nas de'i 'og tu zla ba dang rdo rje la sogs pa'i dngos po sgom pa ste/ dngos po de bsgoms pas rang gi sems yongs su sbyang ba ste/ yongs su dag pa'i las dag pa'i gnas skabs so// de bas na rgyu dang 'bras bu ni rang gi sems nyid las gzhan ma yin no zhes nges par byas pa gang yin pa de ni gnyis su med pa'i ye shes so// gal te rgyu dang 'bras bu rang gi sems nyid yin na/ de'i tshe de nyid ni de'i rig pa yin pas rnal 'byor pa de sangs rgyas par mi 'gyur te/ de thams cad mkhyen na bdag nyid dang gdul bya rnams kyi sems kyi spyod pa mi shes pas ji ltar sangs rgyas pa yin zhe na/ de'i phyir sangs rgyas zhes bya ba la sogs pa gsungs te/ sangs rgyas te thams cad mkhyen pa ni yul ma yin zhing gzung bar bya ba ma yin pas na sangs rgyas kyi yul lo// sems can ni gdul bya rnams te de rnams ni gzung bar bya ba ma yin pas de skad ces bya'o// gal te de gzung bar gyur na ni de'i tshe de la gnyis kyi rtog pa yod pas 'khrul bar 'gyur gyi 'tshang rgya bar ni mi 'gyur ro// 'o na ji ltar sangs rgyas par 'gyur zhe na/ rang gi sems rtogs pas zhes bya ba la sogs pa gsungs te/ rang gi sems nyid kyi chos thams cad ro gcig par rtogs pas rang rig pa tsam gyi 'khrul pa dang bral ba'i phyir ro// sangs rgyas te zhes bya ba ni byang chub cing thams cad mkhyen pa'o// nye bar bsdu ba'i phyir gnyis med sbyor ba zhes bya ba la sogs pa gsungs te/ gnyis su med pa'i ye shes la mnyam par gzhag pa'i ni gnyis su med pa'i sbyor ba'o// ting nge 'dzin ni 'bras bu'i sbyor ba'o// de'i ye shes ni yongs su shes pa ste/ de kho na nyid nges par brtag pa'o// de'i don brtag pa ni bskyed pa'o// rgyu'i de nyid ji ltar zhes bya ba ni yongs su dag pa'i sems kyi ngo bo nyid mthong ba gang yin pa'o// de nyid yin zhes bya ba ni mthong ba zhes bya ba dang sbyar ro// gnyis su med pa'i ye shes bstan pa'o// ngo bo nyid kyi ye shes bstan par bya ba'i phyir/ rgyu'i zhes bya ba la sogs pa gsungs te/ rgyu ni zla ba la sogs pa'o// 'bras bu ni sangs rgyas kyi sku la sogs pa ste/ de gnyis la ni de kho na nyid cung zad kyang med pa yin pa'i phyir ro// med pa nyid ni gcig dang du ma dang du ma bral ba yin no// de yang 'phags pa lang kar gshegs pa las/ ji ltar me long dag la gzugs// gcig dang du ma rnam spangs par// snang yang de la yod ma yin// de bzhin dngos la dngos rnams so// zhes gsungs pa yin no// rgyu nyid ni rgyu'i ngo bo nyid yin no// de nyid de ni de bzhin zhes bya ba ni de kho na nyid du ste don dam par ro// ye shes de la zhes bya ba ni de bzhin nyid kyi ye shes de la'o// kun du spyod ces bya ba ni yang dag par spyod pa'o// ji ltar yang dag par spyod ce na/ rgyu yis zhes bya ba la sogs pa gsungs te/ de yang gnyis pos stong pa'i rnam par shes pa tsam ni yongs su grub pa'i ngo bo nyid de/ phyin ci ma log pa'i ye shes de la kun brtags pa dang / gzhan dbang gi rang bzhin can gyi yongs su shes par gang gyur pa de la ni rgyu la rgyu'i ngo bor yod pa ma yin la 'bras bu la 'bras bu'i rang gi ngo bor yod pa ma yin no// brtag pa'i ngo bo nyid du gyur pa'i brdzun par nges pa'i yongs su shes pa ni rgyu dang 'bras bu'i tshul du gzung bar byar med pas so// de ltar na med pa las de 'dzin pa nyid du rang gi sems snang ba yin te/ so sor snang ba gnyis ka med pa'i shes pa ni gzhan gyi dbang gi ngo bo nyid du yongs su shes pa yin te/ de bas na 'di dag ni rnam par shes pa tsam nyid yin no// 'di lta ste/ rgyu dang 'bras bu gnyis ni stong pa nyid yin no zhes gang yongs su shes pa de ni de'i phyin ci ma log pa ste/ de bzhin nyid kyi ye shes so// de ltar med pa yin na ji ltar zla ba la sogs par rang nyid mi snang zhe na/ med pa ni snang ba'i gzugs dang bral ba'i phyir ro// rang nyid so sor snang bar gyur pa de la ni 'brel pa med pa'i phyir/ rgyu 'ga' yang yod pa ma yin no// de bas na so sor snang ba de la nam yang ci yang yod pa ma yin te/ rgyu med pa'i phyir ro// 'o na sems ji ltar med pa'i tshul gyis snang zhe na/ gang gi phyir snang ba'i bdag nyid can gyi sems de ni gzugs su 'khrul cing gzugs las gzhan na med pa yin te/ de bas na gzugs de ni gzugs las gyur pa ma yin la/ de gzugs med pa yang ma yin te/ sems snang ba'i tshul yin pa'i phyir de'i bdag nyid dang de las gzhan par snang ba'i 'brel pa dang ldan pa ma yin no// de bas na snang ba nyid du yang yod pa ma yin te/ shes pa las don gzhan shes pa'am gzugs su 'khrul pa med de/ nyams su myong bar grub pa ni 'khrul pa ste/ de yang sems nyid gzugs su 'khrul pas snang ba dang snang ba ma yin pa'i 'khrul pa dang ldan pa yin no// de bas na gzugs kyi rang gi ngo bo ltar gzugs su 'khrul par gyur pa'i rjes su myong bar grub pas snang ba yin te/ de la yod pa dang med pa'i rgyu med pas 'gal ba nyid du 'khrul pa yin la/ nges pa de yang rang gi rigs dang mthun pa'i rnam par rtog pa la zhen pa'i bag chags las byung ba'i phyir rnam par rtog pa tsam yin la/ de bas na mngon par zhen pa rnam par dag pa'i yang dag pa la so sor rtog pa legs par bsgoms pa'i rim gyis yang dag pa'i ye shes skye ba yin no// de bas na 'khrul pa nyid du grub pa 'di dag nges pa yin no// de yang 'di ltar de'i bdag nyid du 'khrul pa las kyang so sor snang ba 'gal ba yin te/ rgyu yang de'i bdag nyid yin pa'i phyir ro// de ni 'phags pa lang kar gshegs pa'i mdo las kyang // byis pas ji ltar rnam brtags bzhin// phyi rol don ni yod min te// bag chags kyis ni bsgos pa'i sems// rang gi sems ni phyi rol snang // zhes gsungs pa yin te/ bsgom pa ni bcom pa'o// kun brtags pa dang gzhan gyi dbang yongs su shes pa de las ni de bzhin nyid yongs su shes la/ de bzhin nyid ni rang bzhin gyi chos rnams so// de bas na de shes pa ni ngo bo nyid kyi ye shes bstan pa'o// dris pa rgyu dang 'bras bu'i sbyor ba ni yod pa ma yin pa las snang ba'i phyir 'khrul pa yin la gnyis su med pa'i ngo bo nyid kyi ye shes kyang shin tu 'khrul pa yin te/ brjod pa dang bcas pa'i phyir 'khrul pa ni de kho na nyid ma yin na/ ji ltar na 'di dag bsgom pa byang chub kyi lam yin zhe na/ 'dir brjod par bya ste/ gang gi phyir chos thams cad la spros pa med pa'i ye shes dang po skyes pas chos kyi dbyings kun du 'gro ba dang kun du rtog pa dang de'i stobs kyis ye shes 'di dag dus dang rnam par dbye bas ji lta bas nye bar mtshon pa'i khyad par rnams 'byung bar 'gyur te/ de nas de bzhin nyid yongs su gcod par byed pa rnam par shes pa'i mtshan nyid du bshad na rab rib can gyis nam mkha' la skra shad mthong ba lta bus ji ltar brjod pa med pa yongs su spyod par 'gyur zhe na/ so sor rig par gyur pa la shin tu byang bar gyur pa rang gi lus la sogs pa rjes su myong ste/ brtag pa dang bdag tu yongs su gcod pa bzhin no// rnam par mi rtog par 'jug pa'i gzungs las kyang ji skad du/ byang chub sems dpa' sems dpa' chen po rnam par mi rtog pa'i dbyings la rab tu gnas pas ni shes bya dang khyad par med par rnam par mi rtog pa'i ye shes kyis/ chos thams cad nam mkha'i dkyil dang mtshungs par mthong ngo // rnam par mi rtog pa'i 'og tu thob pa'i shes pas ni chos thams cad sgyu ma dang / smig rgyu dang / rmi lam dang mig yor dang brag ca dang gzugs brnyan dang chu zla dang sprul pa dang 'dra bar mthong ngo zhes gsungs so// de bas na dag pa 'jig rten pa'i ye shes kyis de kho na nyid yongs su gcod pa nyid kyis dag pa dang 'khrul pa nyid kyis 'jig rten pa nyid yin no// de nyid ni 'jig rten las 'das pa'i ye shes kyi 'bras bu nyid kyis de kho na nyid de/ 'di dag ni 'phags pa'i chos yongs su nyams pa nyid kyis snga ma'i khyad par 'thob pa las gong ma'i khyad par phul du byung ste/ de bas na ye shes de ni zhes bya ba la sogs pa gsungs te/ rang gi sems de nyid zla ba la sogs pa'i tshul gyis so sor snang ba ni de kho na nyid yin te/ rang gi ngo bo nyid kyis zla ba la sogs pa'i de kho na nyid ni ma yin te 'di ni spyi'i don to// gong nas gong du phul du byung bar bstan pa'i phyir de kho na nyid dang / gsang ba dang shin tu gsang ba dang mchog gi sgrar bshad de/ 'dir ye shes ni de kho na nyid kyi ye shes zhes bya ba'i don to// de la de kho na nyid kyi rnal 'byor pas de las gzhan pa'i de kho na nyid mthong ngam/ 'on te ma yin zhe na/ de nyid ces bya ba la sogs pa gsungs te/ de kho na nyid dang gsang ba nyid dang / shin tu gsang ba nyid dang / dam pa nyid do zhes bya bar shes te nges par bzung ba'i 'bras bu nyid kyis na shes pa ste rtogs pa'i don to// de zhes bya ba ni shes pa de'o// de nyid rtogs pa ni gsang ba'i rnam pa shes shing rtogs pa'o// 'di dag ni mchog yin no zhes kyang sbyar bar bya'o// rgyu tsam dang 'bras bu tsam ni rgyu'i sems las 'bras bu'i sems bye brag med pa yin te/ stong pa zhes bya ba bzhi pa nyid bzhir shes par bya'o// de las gzhan ma yin pa'i gsum gsum ni sems tsam ste/ de ni thams cad du yod par bshad pas 'di ni nges par chad pa ma yin no// 'bras bu'i de nyid yang dag zhugs// rgyu yi de nyid mi 'dod do// zhes gsungs pa de yang bshad par bya ba'i phyir sdug pa'i zhes bya ba la sogs pa gsungs te/ thob pa dang sprad pa dag gang sdug pa dang mi sdug par bshad pa ste/ sangs rgyas kyi ye shes dang nyon mongs pa'o// de gnyis ka las rgyal bar 'dod pa'o// de bas na 'bras bu'i de kho na nyid la zhugs pa'i rnal 'byor pa rnams kyis thob par 'dod pa dang / dor bar 'dod pa spang bar bya ste/ sangs rgyas kyi ye shes rnam par rtog pa ma lus par spangs pa thams cad rtogs pas bdag nyid sangs rgyas dang 'dra bar mngon sum nyid du nges par bya'o// de lta na ni 'dir myur bar sangs rgyas par mi 'gyur gyi/ gzhan dag ni ji tsam du 'bras bu 'dod pa de tsam du rgyu 'dod pa yin pas rgyu bsgrub par bya ba yin pa'i phyir/ srid pa gcig nas gcig tu brgyud pa'i bya ba yun ring ba nyid du 'gyur ro// 'dod pa med pa nyid du bstan pa'o// phyag rgya bzhis rgyas btab pa med par ni rnal 'byor yongs su rdzogs par mi 'gyur ro// de bas na de'i de kho na nyid bstan par bya ba'i phyir/ rnam shes tsam ni zhes bya ba la sogs pa gsungs te/ gzung ba dang 'dzin pa dang / brjod pa dang rjod par byed pa stong pa nyid kyi rnam par shes pa ni rnam shes tsam zhes bya ste/ dngos po gtso bo ma yin pas na rnam par shes pa tsam zhes bya ba'i don te/ nye bar gdags pas de'i ye shes la yang de skad ces bya'o// rnam par shes pa tsam nyid kyis gal te rnal 'byor la dmigs pa yongs su shes pa yin pas de med par ni rnal 'byor yongs su rdzogs par 'gyur ba yod pa ma yin no zhes bya ba ni tshig gi don to// gal te de ltar na rnam par shes pa dag la nyid rnal 'byor pa rnams kyi dngos grub yin gyi/ blo dag pas ni ma yin no zhe na/ ji ltar zhes bya ba la sogs pa gsungs te/ ji ltar rnal 'byor pa 'di'i ye shes mchog tu shin tu dag par gyur pa de ltar dag par gyur pa'i rnal 'byor pa ni de bzhin gshegs par 'gyur te/ de bzhin gshegs pa yang ye shes tsam nyid yin no zhes bya bar dgongs so// de bzhin gshegs pa la sogs pa'i sku yang phyag rgya bzhi dang ldan par rnal 'byor gyi rgyud 'di nyid du bsgom par bya ba yin pas/ de'i nye bar sbyor ba bstan pa'i phyir rnam shes zhes bya ba la sogs pa gsungs te/ rnam par shes pa tsam zhes bya ba ni dngos po gtso bo ma yin par bstan pa ste/ nye bar gdags pas ye shes de la yang 'di skad ces bya'o// de nas rnam par shes pa tsam gyi ye shes med pa'i rnal 'byor pas ni rnal 'byor rdzogs par mi 'gyur ro zhes bya ba'i don to// yang bdag nyid ni de bzhin gshegs pa ste ji lta bu zhe na/ rnam par shes pa tsam du blta bar bya'o zhes bshad pa'i phyir ro// ji ltar zhes bya ba la sogs pa gsungs te/ ye shes ni yang dag pa'i ye shes so// mchog ni shin tu dag pa ste dag pa'i mthar thug pa zhes bya ba'i don to// de ltar zhes bya ba ni de lta bu'i rnam par shes pa tsam gyi tshul gyis so// dag pa de bzhin gshegs zhes bya ba ni yang dag pa'i bdag nyid du blta bar bya'o zhes bya ba'i don to// des na shin tu rnam par dag pa'i ye shes kyi bdag nyid yin par bdag nyid la mos la/ de nyid ni phyag rgya rnams kyi don yin par bstan par bya ba'i phyir/ rnam par shes pa zhes bya ba la sogs pa gsungs te/ rnam par shes pa ni rnam par shes pa tsam du lhag par mos pa'o// phyag rgya nyid ni cho ga'i thabs rnams so// de bas na de ni rnam pa bzhi'o// gsang ba ji lta bu yin zhe na/ gsang ba gnyis med sbyor ba yis// zhes bya ba ste gnyis su med pa'i rnam par shes pa tsam nyid kyis so// gsang ba ci 'dra ba zhig ce na/ sku gsung thugs su yang dag 'byung // zhes bya ba ste/ skur byung ba dang gsung du byung ba dang thugs su byung ba ste/ sku la sogs pa la dmigs pa zhes bya ba'i don to// ji ltar na sku la sogs par byung ba yin zhe na/ thugs kyis zhes bya ba la sogs pa gsungs te/ lus dang ngag dang yid kyi ni// lus dang ngag dang yid rnam par shes pa tsam du rim pa ji lta ba bzhin du bstan pa yin no// des na thugs dang sku dang gsung gi dang thams cad du 'gro ba yin par shes par bya ste/ 'di dag thams cad kyis ting nge 'dzin gyi ye shes bstan pa yin no// de nye bar bsdu bar bya ba'i phyir/ rgya yi rgyas btab dngos po ni// zhes bya ba gsungs pa yin te phyag rgya bzhis rgyas btab pa'o// gsang ba dag ces bya ba ni 'bras bu nyid kyi rnal 'byor gyi don to// rnal 'byor pa de ni rang rig pa med par ye shes rig par mi 'gyur te/ de bas na de rnams kyi ting nge 'dzin ye shes brtags pa yin zhes bya ba ste/ ting nge 'dzin ni zhi gnas dang lhag mthong ste/ de gnyis kyis brtags pa ni sbyor ba'o// ting nge 'dzin gyi ye shes brtags pa nye bar bsdus pa'o// las kyi rab tu dbye ba'i dbang du mdzad nas/ lus dang zhes bya ba la sogs pa gsungs te/ lus la sogs pa'i sgras ni lus la sogs pa'i las rnams yin par bshad de/ dbyer med pa yin pa'i phyir ro// de nyid ni brtags pa ste brtags pa tsam gyis brtan cing nges pa yin pas na/ lus ngag sems su rnam brtags pa// zhes bya'o// bya ba de ni rgyud de/ de kho na nyid bsdus pa la sogs par bya ba rab tu brtags shing las rnam par gzhag pa yin no// de yang rnam pa 'dis bya ba rnam pa gsum gsang ba'i de kho na nyid du gyur par bshad do// gang gi yin zhe na/ rdo rje las can sna tshogs bzhin// zhes bya ba ste rdo rje las kyi'o// gsang ba ci zhig yin zhe na/ sna tshogs bzhin zhes bya ba ste rdo rje las dang 'dra ba'o// de bas na skal ba med pa rnams la bstan par bya ba ma yin pa'i sbyor ba gang yin pas las bya ba de bstan pa'i phyir/ sangs rgyas lnga'i zhes bya ba la sogs pa gsungs te las rnams sgrub pa'i thabs so// der phyag rgya bzhi gsang ba'i dbang du mdzad nas/ 'byung ba chen po zhes bya ba la sogs pa gsungs pa yin no// ji ltar lha mo bzhi dang yang dag par sbyor ba yin zhe na/ sa ni zhes bya ba la sogs pa gsungs so// 'dir sa la sogs pa dang / sbyor ba'i rgyu ni dbang chen zhes bya ba la sogs pa gsungs te/ 'og nas dkyil 'khor ro zhes bshad pa dang thams cad du sbyar bar bya'o// dbang chen la sogs pa'i kha dog dang dbyibs dang las rnams bstan par bya ba'i phyir dbang chen zhes bya ba la sogs pa gsungs te/ dbyibs rnam pa gnyis te/ la la ni dbang du bya ba lta bu'o// la la ni mngon spyod lta bu'o// 'byung ba che'i bdag nyid las grub pa zhes bya ba ni spyan la sogs pa lha mo bzhi'i sbyor ba ste/ de ni ci rigs par las kyi dngos grub rnam pa bzhi zhes bya ba ste/ las rnam pa bzhi'i dngos grub kyi rgyu yin no// gsang ba'i ye shes bla med yin// zhes bya ba'i dbang du mdzad nas/ las kyi dngos grub ces bya ba la sogs pa gsungs te/ las kyi dngos grub mchog ces bya ba ni las kyi dngos grub dam pa'i rgyu yin pa'o// de gang zhig yin zhe na/ las kyi dngos grub ces bya ba la sogs pa gsungs te/ 'khor los sgyur ba rnam pa bzhi zhes bya ba ni rdo rje sems dpa' dang rdo rje rin chen dang rdo rje chos dang rdo rje las te/ 'khor los sgyur ba bzhi'i sbyor bas zhes bya ba'i don to// spyan gyi tshul zhes bya ba ni spyan gyi rnal 'byor bya'o// pad+ma'i rdo rje can zhes bya ba ni 'od dpag med pa'o// rnam par snang mdzad gnas zhes bya ba ni rnam par snang mdzad lta bur ro// rdo rje khro bo zhes bya ba ni rdo rje gnod sbyin dang gshin rje gshed la sogs pa'i khro bo drag po rnams so// bsgom par bya'o zhes bya ba ni gsum char la yang tshig gi lhag ma yin no// las kyi dus bstan par bya ba'i phyir/ zhi ba dgongs ka zhes bya ba la sogs pa gsungs pa yin no// las rnams la me tog dang rgyan dang gos la sogs pa'i mdog bstan pa'i phyir gsungs pa ni/ zhi ba la dkar po zhes bya ba la sogs pa'o// sangs rgyas lnga'i de kho na nyid kyi dbang du mdzad nas/ ting nge 'dzin zhes bya ba la sogs pa gsungs pa ste/ ting nge 'dzin ye shes kyi mngon par byang chub pa lnga ste/ de las yang dag par 'byung ba'i las kyi sgrib pa gang yin pa de ni dam pa yin no// mngon par byang chub pa lnga nyid bstan par bya ba'i phyir/ sangs rgyas zhes bya ba la sogs pa gsungs te/ bsgoms na dag par 'gyur ro zhes bya bar sbyar te/ oM tsit+ta pra ti be d+haM ka ro mi/ zhes bya ba bsgoms na dag par 'gyur ro// zla ba'i dkyil 'khor gyi tshul du rang gi sems dag par mthong ba'i phyir ro// bcom ldan 'das zhes bya ba ni/ oM bo d+hi tsit+taM ut+pA da yA mi/ zhes bsgoms na dang po'i zla ba'i steng du zla ba gnyis pa'i rnam pa b+ha ga zhes bshad pa'i byang chub kyi sems dang ldan pas na/ bcom ldan 'das su 'gyur ro zhes bya ba'i don to// sangs rgyas 'gyur zhes bya ba la sangs rgyas ni shes rab ste ji skad du bshad pa'i b+ha ga'o// de dang ldan pa'i sangs rgyas su gyur par bsgoms na/ mi g.yo 'gyur zhes bya ba ni 'gyur ba med par 'gyur ba ste/ byang chub kyi sems brtan par gyur pa'i phyir ro// ji ltar zhe na/ b+ha ga'i dbus su'ang gsang ba'i bdag // ces bya ba gsungs te/ oM tiSh+Tha badzra/ zhes bsgoms pas byang chub kyi sems zla ba lta bu'i dbus su rdo rje'i rnam par gyur pa'o// de nas oM badzra At+ma kou0f85haM/ zhes bya ba bsgoms pa dang / rnal 'byor pas rdo rje de nyid las nam mkha'i khams khyab pa'i rdo rje phra mo spro ba dang bsdu ba las rdo rje dbyings su 'gyur ro// de nas yang sarba ta thA ga ta ta thA a haM/ zhes bya ba bsgoms na rnam pa thams cad kyi mchog dang ldan pa'i de bzhin gshegs pa'i sku phyag rgya chen po thob pas de bzhin gshegs par 'gyur ro// de ltar lnga'i bdag nyid du gyur cing rnam pa lngas yang dag par byung ba'i bdag nyid du bsgoms na g.yo ba med pa ste sems brtan par gyur pa'o// de nas rdo rje dbyings kyi dbang phyug ma'i phyag rgya snying gar bcings la sems dpar byin gyis brlab pa'i phyir snying la gnas pa zhes bya ba la sogs pa'i tshigs su bcad pa gsum rdo rje'i tshig gis brjod par bya'o// chos rnams kyi ngo bo nyid ni gsum ste/ kun brtags pa dang / gzhan gyi dbang dang yongs su grub pa'o// de la yongs su grub pa ni 'gog pa dang / lam gyi bden pa'i ngo bo nyid du chags pa ste// de rtag tu bsgoms par gyur pa dang / gzhan gyi dbang ni kun nas nyon mongs pa'i ngo bo nyid kyis na ldang ba ste/ de la rgyab kyis phyogs pa dang / kun brtags pa ni 'khrul pa'i sgro btags pa'i gzung ba dang 'dzin pa'i nyon mongs pa ste/ de dmigs su med pa'i phyir ro// de lta bur gyur pa bsgoms na zhes pa bsgoms pa'i stobs kyis khams gsum po'i bdag po ste/ sangs rgyas bcom ldan 'das su 'gyur ba'o// tshigs su bcad pa gsum gsungs pa gang yin pa 'di ni sangs rgyas kyi bden pa ste/ 'dis dug bcom mo zhes bya ba ste/ de ltar byas na dug zhi bar 'gyur ro// de ltar na des bskul ba'i dbye bas las thams cad bya ba yin no// rang sems zhes bya ba la sogs pa tshigs su bcad pa bzhi ni zhi ba la sogs pa'i sbyor ba gzhan dag gsungs pa yin te/ gti mug sems ni de bzhin gshegs// zhes bya ba ni zhi ba la mngon par byang chub pa rnam pa lnga dang ldan pa'i rnam par snang mdzad kyi rnal 'byor pas rang gi sems zla ba'i dkyil 'khor lta bu dbyangs kyi yi ge bcu drug dang ldan pa ni nyon mongs pa dang shes bya'i sgrib pa'i sa bon yongs su zad pas/ 'od gsal bar mthong ba ni rang gi sems so sor rtog pa yin te/ des nyon mongs pa nyid ces bya ba lus dang gnas dang longs spyod nye bar mi dmigs pa'o// 'jig rten gyur zhes bya ba ni 'jig rten pa rnams kyi yang lus la sogs pa mi dmigs pas de'i sems dang rang gi sems gcig tu byas la 'jig rten dang lhan cig tu gyur pa'o// sems can kun la blta bar bya// zhes bya ba ni bsgrub par bya ba thams cad kyi sems rang bzhin gyis 'od gsal ba'o// zhe sdang sems ni de bzhin gshegs// zhes bya ba ni mngon spyod la mngon par byang chub pa rnam pa lnga dang ldan pa'i mi bskyod pa'i rnal 'byor pas so// phra mo'i ye shes zhes bya ba ni rang gi snying ga'i zla ba la yi ge hUM sngon po phra mo'o// sdang gyur zhes bya ba ni khros pa'i sems su gyur pa'o// rdo rje nyid du gyur zhes bya ba ni yi ge hUM yongs su gyur pa las rdo rje phra mo lta bu'i ye shes 'thob pa'o// sems can thams cad gzhig par bya ba ni slar gso bar nus pa dag gis rdo rje phra mo 'bar ba spros pas thams cad khyab par byas nas bsgrub par bya ba brgyal bar bya'o// 'dod chags sems ni de bzhin gshegs// zhes bya ba ni dbang du bya ba la mngon par byang chub pa rnam pa lnga dang ldan pa'i 'od dpag tu med pa'i rnal 'byor pas so// byang chub sems ni yang dag bskyed// ces bya ba dbyangs kyi yi ge bcu drug dang ldan pa'i snying ga'i zla ba la thun mtshams bzhi'am gsum du 'gro ba'i snying po byang chub kyi sems kyi zla ba rnam par bsgom par bya'o// chags gyur zhes bya ba ni bsgrub par bya ba rnams la zhen pa'i sems su gyur pa'o// bzang po nyid du gyur pa zhes bya ba ni kun du bzang po nyid do// dbang du bya ba la nus pa thob pa'o// sangs rgyas thams cad chags par bya// zhes bya ba ni bsgrub par bya ba thams cad dbang du bya'o zhes bya ba'i don to// byams pa'i sems ni de bzhin gshegs// zhes bya ba ni rgyas pa la mngon par byang chub pa rnam pa lnga dang ldan pa'i rin chen 'byung ldan gyi rnal 'byor pas so// nga rgyal yang dag bskyed nas ni// zhes bya ba ni snying ga'i zla ba la yid bzhin gyi nor bu rnam par bsams la bdag ni yid bzhin nor bu yin no zhes nga rgyal bskyed pa'o// mdza' bor gyur zhes bya ba ni bsgrub par bya ba rnams kyi lus rgyas pa'am nor rgyas pa'am tshe rgyas pa ster bar 'dod par gyur pa'o// kun nyid gyur zhes bya ba ni nor bu'i rigs kyi lha rnams spros pa'i gzugs nyid thob pa'o// sangs rgyas kun la 'khyud par bya// zhes bya ba ni nor bu'i rigs kyi lha de rnams nyid dang bsgrub par bya ba de rnams gcig tu bya ba'o// rgyu dang 'bras bu'i sbyor ba dag gis ni dang po ste ting nge 'dzin gyi ye shes yin par bshad pa'o// gnyis su med pa'i sbyor bas ni gnyis pa ste de ni gsang ba'o// ngo bo nyid kyi sbyor bas ni gsum pa ste de ni mchog yin no// da ni rab tu dbye ba gnyis kyis mchog tu bshad pa'i ting nge 'dzin gyi ye shes bstan par bya ba'i phyir chags pa'i lta bas zhes bya ba la sogs pa gsungs te/ shin tu bde ba nye bar bsdus pa las byung ba'i dga' ba nyid ni chags pa ste/ des sems can thams cad la blta ba ni byams pa'i sbyin pa'o// snying rjes de rnams la chos bshad pa ni chos kyi sbyin pa'o// de rnams 'jigs pa thams cad las thar bar bya ba ni mi 'jigs pa'i sbyin pa'o// sangs rgyas thams cad la yid kyi rang bzhin gyi mchod pa rnams kyis rjes su mnyes par bya ba ni zang zing gi sbyin pa'o// de bzhin du tshul khrims la sogs pa'i rab tu dbye ba yang lung ji lta ba bzhin du shes par bya'o// sbyin las zhes bya ba ni ji skad du bshad pa'i sbyin pa rnam pa bzhi yongs su rdzogs par bsgoms pas rab tu dga' ste zhes bya ba rab tu dga' ba'i sa thob par yid la lhag par mos pa'o// tshul khrims rnam pa gsum yongs su rdzogs par bsgoms pas ni tshul khrims dang ldan pas dri ma med par gyur pa ste/ dri ma med pa'i sa thob pa'i bdag nyid gang yin pa'o// de bzhin du 'og ma rnams dang yang shes par bya'o// 'od byed pa ni 'od byed pa'i sa thob pa'o// brtson 'grus ni bsod nams dang ldan zhing dam tshig la sems dpa'i dge ba'i rtsa ba'o// 'od 'phro can zhes bya ba ni 'od 'phro ba thob pa'o// mngon gyur mthong zhes bya ba ni sa mngon du gyur pa thob pa ste rang gi sems kyis mthong ba'o// lhag ma rnams ni go sla'o// rgyal ba zhes bya ba ni bag chags dang bcas pa'i sgrib pa thams cad las nges par rgyal ba'i phyir ro// de bzhin gshegs pa zhes bya ba ni chos thams cad shin tu rnam par dag pa'i de bzhin nyid thugs su chud pa'i phyir ro// de lta bur gyur pa ni bcu gcig pa kun du 'od ces bya ba ni sa bcu gcig pa thob pa yin no zhes bya ba'i don to// rang rig bdag nyid ces bya ba ni mnyam par gzhag pa'i sems kyis de ltar lhag par mos pa ste de kho na nyid du ni ma yin no// rang rig pa'i bdag nyid du gyur pa ni sa snga ma rnams dang yang sbyar bar bya'o// pha rol phyin pa bcu rnams dang // zhes bya ba ni sbyin pa la sogs pa rnams so// stobs rnams bcu nyid do// dbang rnams kyang bcu nyid do// 'das gyur na zhes bya ba ni bcu gcig par ro// mtshan ma brtan par bya ba ni byang chub sems dpa'i mtshan mar gyur pas mtshan ma ni byang chub kyi sems te/ de nye bar brtan par gyur pas 'dis ston pas na mtshan ma brtan pa'o// de nas ni zhes bya ba ni mtshan ma brtan par gyur pa de las gong du rdo rje chur gyur pa'o// de yang ci zhig yin zhe na/ rdzogs sangs rgyas zhes bya ba gsungs te yang dag pa'i ye shes so// su zhig gi yin zhe na/ sangs rgyas kun gyi'o// ji tsam zhig ce na/ mtha' yas pa ste/ nam mkha' dang 'dra ba'o// gzung dang 'dzin pa spangs pa yin// zhes bya ba ni gnyis su snang ba nub pa'i phyir ro// de ni chos kyang yin te yang dag pa'i ye shes yin pa'i phyir ro// bdud rtsi yang yin te brtan pa nyid kyi phyir ro// bde ba'i sbyor ba phul du byung ba yin pas so// bcud kyis len yang yin te nyon mongs pa'i nad ma lus pa'i gnyen por gyur pa yin pa'i phyir te/ de ltar na chos kyi bdud rtsi bcud kyis len zhes bya ba'o// dag pa ni nyes pa thams cad zad pa yin pa'i phyir ro// 'thungs pas zhes bya ba la ji ltar 'thung zhe na/ chos thams cad la de bzhin gshegs pa thams cad du lhag par mos la/ de rnams kyi snying po sa bon gyi sngags las 'od zer rnams phyung ste/ 'gro ba ma lus pa khyab par byas nas 'o ma'i rgya mtsho mtha' yas pa bkang la de nyid 'thungs nas de bzhin gshegs pa thams cad dang bdag nyid kyang de bzhin du zhu bar bya'o// rdo rje'i slob ma zhes bya ba ni rdo rje'i rang bzhin gyi slob ma'o// gdod nas zhes bya ba ni chos kyi dbyings so// de ni sgrib pa thams cad zad pa yin pas na dag pa yin pa'i phyir gdod nas dag pa ste/ de ltar de gdod nas dag par 'gyur zhing byang chub par 'gyur ro// rang gi so sor rtogs pas 'o ma'i rgya mtsho de nyid mngon par bsdus la/ dang po zla ba'i dkyil 'khor du mthong bas ni/ de nas de'i 'og tu byang chub kyi sems su 'gyur ro// zla ba'i dkyil 'khor gnyis pa mthong bas na byang chub kyi sems kyi bdag nyid can du gyur zhes bya'o// zla ba'i dkyil 'khor gnyis pa'i steng du rdo rje'i gzugs mthong bas ni byang chub kyi sems brtan par byed pa yin pas/ de bzhin du byang chub sems dpa' zhes bya'o// de nas rdo rje de nyid rdo rje dbyings su spro zhing bsdus pas de bzhin gshegs pa zhes bya'o// zla ba gnyis dang rdo rje yongs su gyur pa las sangs rgyas kyi gzugs thob pas rnam par grol ba'i ras kyis g.yogs zhes bya ba'o// snying gar zla ba bsgoms pas/ byang chub sems ni bla na med// yang dag bskyed 'gyur zhes bya'o// zla ba der rdo rje bsgoms pas snying la zhes bya ba la de bzhin gshegs par gyur pa'i bdag nyid kyi snying la'o// 'di ni mchog tu gsang ba'i ye shes gcig yin no// gnyis pa bstan par bya ba'i phyir/ sems can khams ni zhes bya ba la sogs pa gsungs pa yin te/ sems can khams ni mtha' zhes bya ba ni sangs rgyas dang byang chub sems dpa' thams cad kyi'o// mar gyur zhes bya ba ni skyed par byed pa ste phyogs bcu nas 'ongs pa'i yi ge bcu drug go// dam tshig 'dzin byed ma zhes bya ba ni de rnams zla ba'i dkyil 'khor gyi rnam par yang dag par 'dus pa ni dam tshig ste/ de 'dzin par byed pas na dam tshig 'dzin byed ma ste de spyad par bya'o// ji ltar spyad par bya zhe na/ rdo rje dam tshig gis zhes bya ba gsungs te/ rdo rje 'di ni de bzhin gshegs pa rnams dang ka la sogs pa'i yi ge sum cu rtsa bzhi phyogs bcu nas 'ongs pa rnams so// de nyid ni dam tshig ste zla ba'i dkyil 'khor gnyis pa'i rnam par yang dag par 'dus pa ste/ de spyad par bya'o// de ni bud med dang skyes pa'i tshul yin pas na spyad pa zhes bya'o// rtag tu dam tshig gnas par 'gyur// zhes bya ba ni zla ba'i dkyil 'khor gnyis pa'i steng du rdo rje bsgoms pas byang chub kyi sems de nyid brtan par 'gyur ba'i phyir ro// khams gsum lam ni nyams dga' bar// zhes bya ba ni phyogs thams cad du bud med ni phyag rgya ste/ sangs rgyas thams cad kyi sku dang gsung dang thugs kyi skabs su bshad pa rnams spros pa de thams cad thugs rdo rje'i byed pa pos spyad par bya ste/ rdo rje ni skyes pa yin pa'i phyir ro// cho ga bzhin zhes bya ba ni bsdus pa'i sbyor bas so// mi smod do zhes bya ba ni mi spang ba'o// zla ba gnyis dang rdo rje ni rdo rje gsum ste de yongs su gyur pa'i de bzhin gshegs pa ni rdo rje gsum gyi sku zhes bya ste rnam pa lnga pa'o// rdo rje gsum gyi sku de la gnas pa'i dam tshig gi phyag rgya ste thugs kyi phyag rgya snying ga'i zla ba dang rdo rje'i gzugs su gyur pa de tshim par bya zhing rgyas par bya'o// gsung gi rdo rje ni snying po dang sngags rnams so// ji ltar tshim par bya zhe na/ rdo rje gsum gyi dam tshig gis te/ rdo rje gsum rdzogs par byang chub pa'i rab tu dga' ba'i tshul gyis so// smad mi bya zhes bya ba ni spang bar mi bya'o// rdo rje sems dpa' ni snying po dang sngags de nyid de/ de las yang dag par byung ba'i phyag rgya chen po kun no// bud med bzang zhes bya ba ni rab tu dga' ba ste longs spyod rdzogs pa'i skus yang dag par bsdus pa'i phyir ro// de rnams bstan pa ni bsgom pa ste des phyag rgya thams cad ces bya ba lha mo de dag nyid dbang du 'gyur ro// bud med ces bya ba ji snyed pa zhes bya ba ni ye shes kyi dkyil 'khor gyis bsdus pa'i phyag rgya chen po dang dam tshig gi dkyil 'khor rnams su'o// sbyor ba yis zhes bya ba ni dngos po gcig tu gyur pa ste de lta bus dus de dag kun la nye bar spyad par bya'o// yang na byung ba ni spros pa'o// bud med bzang ni phul du byung ba'i dga' ba'i yul du gyur pa'i phyir ro// bsten pa ni goms par byed pa ste/ yang dang yang du spros pa ste des dbang du 'gyur ro// spro ba la dbang du gyur pa nyid thob pas spro bar bya'o/ phyag rgya chen po'i sbyor ba yis// zhes bya ba ni rang gi snying ga'i sngags su bsdu ba ste des nye bar longs spyad par bya'o// sbyor ba gnyis po 'di dag ni mchog tu gsang ba yin te/ dang po ni gsang ba'i dbang bskur ba'i khyad par yin no// gnyis pa ni shes rab ye shes kyi khyad par yin no// 'di gnyis phul du byung bar bstan pa ni gsang ba zhes bya ba la sogs pa gsungs pa yin te/ gnyis ka yang mchog tu gsang ba'i rnal 'byor yin no// ting 'dzin ye shes dam pa yin// zhes bya ba ni 'dir ting nge 'dzin gtso bo yin gyi nga rgyal la sogs pa ni ma yin no// de la nga rgyal ni bdag nyid rang gi lhar nges pa ste de yang 'dir mi dgos te/ rnam par mi rtog pa nyid yin pa'i phyir ro// hUM ni bgegs bskrad pa'i phyir te de yang 'dir mi dgos te bgegs med pa'i phyir ro// rig pa ni phreng ba'i sngags so// sngags rig pa ni sngags lhag ma rnams te/ rig pa dang sngags kyang 'dir bzla mi dgos te/ rnal 'byor gyis sngon du bsnyen pa rdzogs pa'i phyir ro// 'dir dam tshig bstan pa ni lag pa'i zhes bya ba la sogs pa gsungs te/ srog chags ni rang gi sems nyid kyi so sor snang ba'i khyad par te/ de rnams bsad pa ni nub cing mi snang bar bya ba'o// brdzun du smra ba ni de'i don dmigs su med pa'o// ma byin par blang ba ni rang gi sems snang ba de nyid shes pa'o// bud med ni phyag rgya rnams so// bsnyen pa ni gnyis su med pa'i rnal 'byor gyi don gyi phyir ro// gzhan min sems kyis zhes bya ba ni ting nge 'dzin gyi ye shes las mi g.yo bas so// rab tu grub ces bya ba ni gzhan du ma gyur pa'i sems kyis zhes bya ba dang sbyar ro// sangs rgyas chos nyid ces bya ba ni sangs rgyas kyi ting nge 'dzin gyi ye shes so// dang po'i mchog tu gsang ba'i sbyor ba las dang por pha rol tu phyin pa rnams kyi mtshan ma brtan par gyur pa bstan nas/ chos gzhan dag kyang bstan par bya ba'i phyir ma 'dres pa zhes bya ba la sogs pa gsungs te/ de rnams rtag tu bsgom pa ni// zhes bya ba ni nyi ma re re zhing de rnams mtshan nyid ji lta ba bzhin du thob pa bsgom pa'o// mtshan ma brtan par gyur pa yin pas na mtshan ma bstan pa yin te/ de'i 'og tu ni snga ma bzhin no// bsam gtan bzhi dang gzugs med bzhi// 'gog pa'i snyoms 'jug ces bya ba ni mthar gyis gnas pa'i snyoms par 'jug pa dgu ste/ 'di dag 'thob par bsgoms pas mtshan ma brtan pa ste/ lhag ma rnams ni snga ma bzhin no// byang chub phyogs ni sum cu bdun// zhes bya ba ni/ dran pa nye bar gzhag pa bzhi dang / yang dag par spong ba bzhi dang / rdzu 'phrul gyi rkang pa bzhi dang / dbang po lnga dang / stobs lnga dang / byang chub kyi yan lag bdun dang / 'phags pa'i lam yan lag brgyad po ni byang chub kyi phyogs kyi chos sum cu rtsa bdun no// de rnams bsgoms pas dag pa ni// zhes bya ba ni de rnams bsgoms pas mtshan ma brtan par gyur pa'o// rdo rje chu 'thungs pas ni gdod nas dag par gyur te dang po zla ba mthong ba'i phyir ro// de nas zla ba gnyis pa mthong bas ni byang chub sems dpa'o// de'i dbus kyi rdo rje mthong bas ni 'gro ba la phan pa'o// lhag ma rnams ni snga ma bzhin no// de nas gang zla ba gnyis pa'i steng du rdo rje 'di ci zhig yin zhe na/ 'gro ba zhes bya ba la sogs pa gsungs te/ 'gro ba rnams la spros pa ni khyab pa ste/ chos thams cad la dmigs pa'i phyir ro// brtan pa ni mi phyed pa'o// snying po ni 'jigs pa med pa'o// ci'i phyir brtan pa yin zhe na/ gang gi phyir rab bsgoms pa zhes bya ba gsungs pas so// ci'i phyir snying po yin zhe na/ gang gi phyir/ stong pa'i de nyid las byung ba// zhes bya ba gsungs pa'i phyir ro// de yang stong pa nyid de kho na nyid ni de nyid de/ de las byung ba ni shin tu phyin ci log ma yin pa'i phyir ro// rdo rje ye shes ni rdo rje lta bu'i ye shes so// gang gi phyir de lta yin pa des na rdo rje ni rdo rje dbyings kyi spro ba yin pa de ci zhig yin zhe na/ chos bdag med ces bya ba la sogs pa gsungs te/ de bzhin gshegs pa thams cad kyi sku dang gsung dang thugs kyi dbyings rnams ni chos te/ de rnams kyi bdag med pa ni gnyis su snang ba nub par gyur pa'o// de la dmigs pa ni yang dag par byung ba'o// bdag nyid kyang gnyis su snang ba dang bral bas gnyis su med pa'o// shin tu rnam par dag pas na rnam pa'o// chos ni lam gyi bden pa ste de nyid ni sangs rgyas kyi chos rnams so// de rnams kyi rang bzhin ni chos nyid do// de'i mchog ni 'jig rten las 'das pa nyid yin pa'i phyir dang / khyab par byed pa nyid kyis rtogs pas na chos nyid mchog go// chos rnams la 'dzin cing mnyam par 'jog pas chos kyi dbyings so// gal te de ltar na dbyings de rnams kyi rdo rje nye bar bsdu ba de'i ngo bo nyid ni gang // rgyu ni gang // rgyu'i rgyu ni gang zhe'am/ ming ni ci zhig yin zhe na/ de'i phyir chos kyi dbyings zhes bya ba la sogs pa gsungs te/ chos rnams bsdus nas 'dzin pa ni chos kyi dbyings so// de'i ngo bo nyid ni gnyis su med pa dang brtan pa nyid kyis ni rdo rje lta bu'i ting nge 'dzin te// yang dag par kun nas sangs rgyas kyi chos rnams la sems 'dzin pas gang 'das ma thag pa'i tshigs su bcad pas chos kyi dbyings zhes pa de las byung bas na de las skyes pa yin te/ de ni 'di'i rgyu yin no zhes bya ba'i don to// rdo rje ye shes ni sngar gyi tshigs su bcad pas bshad pa yin te/ de ni de'i rgyu'i rgyu yin no// rdo rje ye shes kyi rang bzhin ni rdo rje dbyings 'di las yod pas na rdo rje dbyings so// da ni rnam par snang mdzad la sogs pa'i lha rnams kyi de kho na nyid bstan par bya ba'i phyir/ sems kyi spro ba'i zhes bya ba la sogs pa gsungs te/ chos thams cad la spros pa med pa'i ye shes ni sems kyi spro ba ste/ de'i sbyor ba ste/ des de la gong du spros pa med pa'i ye shes de'i bsdu bas zla ba'i dkyil 'khor du bya ba ni phra mo'i ye shes te/ de la sogs pa gang yin pa de ni phra mo'i ye shes sogs zhes bya ste/ ye shes lnga po rnam pa lnga'i tshul te de'i sbyor bas so// des de bzhin gshegs pa thams cad kyi ye shes brnyes pas na de skad ces bya ste/ de ni bcom ldan 'das rnam par snang mdzad do// de yang ye shes lnga thugs su chud pas sna tshogs pa'i mchog tu gyur cing chos thams cad la dbang du gyur pa brnyes pas na/ 'di ni dkyil 'khor 'di'i bdag po'i tshul te ngo bo nyid kyi sku yin no// mi bskyod pa la sogs pa'i dkyil 'khor pa rnams ni longs spyod rdzogs pa'i sku yin te/ ji ltar thugs su chud pa'i sangs rgyas kyi chos thams cad rnam par phye ste/ de rnams kyi cha re re zhing rgyu dang 'bras bus bsdus pa des 'dul ba'i skye bo rnams rjes su gzung bar bya ba'i phyir/ mi bskyod pa la sogs pa'i skur yang dag par ston pa yin no// de lta na ni de rnams las la la ni sangs rgyas la/ la la ni byang chub sems dpar snang ba 'di ci zhig yin zhe na/ de ni gdul bya rnams kyi bsam pa'i khyad par las rnam par ston par mdzad pa yin no// gzhan yang 'bras bu'i gnas skabs bstan pa ni mi bskyod pa la sogs pa'i sangs rgyas rnams yin la/ rgyu'i gnas skabs bstan pa la ni rdo rje sems dpa' la sogs pa byang chub sems dpa' rnams yin te/ de gnyis kas kyang sems can rnams 'dun par mdzad cing 'gro ba rnams la phan par bya ba'i phyir rnam pa thams cad du zhugs pa yin pa'i phyir ro// yang na sems can thams cad la dgyes shing mnyes pas thugs rjes smin par mdzad pas na sems dpa'o// byams pa ni gzhan rnams la phan par 'dod pa ste/ de spro ba ni sems can thams cad la khyab par bya'o// de'i sbyor ba ni rgyu des byang chub pa la sems dpa'i byang chub kyi spyod pa rnams kyis spyod pas na spyod pa ste/ de dang ldan pas na spyod par byed pa'o// mchog ces bya ba ni byang chub kyi rgyur gyur pa'i phyir te dam pa'o// zag pa med pa ni 'jig rten las 'das pa nyid yin pa'i phyir ro// brtan par gyur pa ni shin tu bsgoms pa'i phyir ro// de bas na nyon mongs pa dang rnam par rtog pa rnams kyis bskyod par mi nus pas na mi bskyod pa'o// thugs rje ni pha rol dang bdag nyid du mnyam pa nyid kyi ye shes te/ de spro ba ni sems can thams cad la phan 'dogs par byed pa'i zang zing gi sbyin pas 'gro ba'i don gyi phan pa ste/ de yang dag par ldan pa ni mi 'jigs pa dang byams pa dang chos kyi sbyin pas so// mnyam pa nyid kyi ye shes nyid ni rin chen te de 'byung ba ni skye ba'o// dga' ba ni de kho na nyid yongs su gcod pa'i bdag nyid can no// de'i spro ba ni theg pa chen po rnam pa gsum dang / des byas pa'i rnam par dag pa khyab pa'o// sbyor ba des mtshan pa'i theg pa chen po rnam pa gsum ni byang chub kyi lam ste/ de nyid ni dri ma med pa ste sgrib pa gnyis kyi dri ma med pas shin tu dag pa yin no// thugs zhes bya ba ni thugs kyi chos nyid ces bya ba'i don to// 'od gsal ba zhes bya ba ni rang bzhin gyis dag pa'i phyir ro// dag pa ni glo bur ba'i sgrib pa'i dri ma zad pa'i phyir ro// de ltar gsum po de dag gi lam dang de'i 'bras bu'i ngo bo nyid gang yin pa de ni theg pa chen po ste/ so sor rtog pa dang lhan cig 'dres pa de la 'od dpag med ces bshad do zhes bya ba ste/ 'od dpag tu med pa'i 'od de shes rab kyi snang ba 'di la mnga' bas de skad ces bya'o// btang snyoms ni gzhan gyi don gyi phyir rang gi don la btang snyoms su 'jug pa'o// de'i spro ba ni sems can rnams la de'i don gyis khyab par byed pa'i thugs te/ 'dis ni bsam pa phun sum tshogs pa bshad pa yin no// sbyor ba phun sum tshogs pa ni sems can thams cad rtogs par mdzad pa zhes bya ba la sogs pa gsungs pa yin te/ byang chub sgrub par byed pa'i las rnams so// don yod bla med ces bya ba ni gzhan rnams byang chub sgrub pa'i las so// grub pa ni gzhan rnams byang chub pa ste de'i don gyis las gang yin pa de ni 'dir sgrub pa zhes bya'o// don yod pa yang yin la grub pa yang yin pas na don yod par grub pa ste/ de bas na don yod grub par de bshad do zhes bya'o// yang de'i rgyu ni btang snyoms spros pa'i thugs so// de ltar na mi bskyod pa la sogs pa bzhi po rnams kyi de kho na nyid ni rim pa bzhin du byang chub kyi sems dang / sbyin pa'i pha rol tu phyin pa dang / shes rab kyi pha rol tu phyin pa dang / brtson 'grus kyi pha rol tu phyin pa dang / yang byang chub kyi sems dang / bsod nams kyi tshogs dang ye shes kyi tshogs dang / don dam pa'i spyod pa dang / yang 'bras bu'i gnas skabs su rnam pa gnyis te/ byang chub chen po dang / sangs rgyas thams cad dbang bskur ba dang / chos kyi 'khor lo bskor ba dang / 'gro ba 'dul ba dang / yang chos kyi mchog mngon par rtogs pa dang / ting nge 'dzin gyi sgo dang / gzungs kyi sgo dang theg pa chen po yin no// dpal rdo rje rtse mo'i rgyud dang / de bzhin du dpal de kho na nyid bsdus pa las lha sum cu rtsa bdun gyi de kho na nyid gsal bar gsungs so// de la mi bskyod pa'i de kho na nyid ni byang chub kyi sems te/ de yang gzhan gyi don gyi phyir byang chub tu go bgos pa dang ldan pa'i byams pas bsdus pa'i spyad pa spyod par byed pa'o// de'i rab tu dbye ba'i sems dpa' rnam pa bzhi ste/ de la byang chub tu go bgos pa ni rdo rje sems dpa'o// spyod pa yang dag blangs pa dang / yongs su smin pa dang yongs su rdzogs pa la rgyal po dang chags pa dang legs pa rnams dang rim pa bzhin du sbyar bar bya ste/ de'i dbang du mdzad nas byang chub ces bya ba la sogs pa gsungs te/ mthar byang chub chen po'i ngo bo nyid kyi ye shes byang chub kyi sems zhes bshad pa gang yin pa de ni rdo rje zhes bya'o// de bas na 'bras bu'i gnas skabs su yang dag par byung ba'i sems dpa' ni rdo rje sems dpa'o// 'bras bu'i byang chub kyi sems dang ldan pas na rdo rje ste sangs rgyas so// de yang // byang chub sems gang de rdo rje/ zhes gsungs pa'i phyir ro// de rnams kyi rgyal po yin pas na rdo rje rgyal po'o// de yang spyan 'dren pas na lcags kyu ste lcags kyu yin pas na rgyal po'o// gzhan yang byang chub tu go bgos pa'i byang chub sems dpa' ni byang chub sems dpar 'gyur ro// rdo rje sems dpa' ni rgyu'i byang chub kyi sems dang ldan pas na/ des ni byang chub tu bsdu ba'i dngos po bzhis 'dren par byed de/ sbyin pa dang snyan par smra ba dang don spyod pa dang don mthun pa rnams kyis so// de nyid ni bcom ldan 'das rdo rje rgyal po ste/ 'di las kyang rdo rje rnams kyi rgyal po yin pas na rdo rje rgyal po'o// 'di nyid kyis ni rdo rje rigs rnams zhes bya ba la sogs pa gsungs te/ rdo rje'i rigs thams cad kyi rgyal por gyur pas na de skad ces bya ste/ byang chub sems dpa'i tshogs thams cad 'gugs par byed pa zhes bya ba'i don to// sangs rgyas dang byang chub sems dpa' rnams chags par byed pas na rdo rje chags pa ste/ de la sangs rgyas rnams chags par bya ba ni mnyes par byas pa'o// byang chub sems dpa' rnams chags par bya ba ni smin par byas pa ste/ spyod pa la mngon par brtson par byas pa'o// gsod pa ni bdun te de'i sbyor ba ni thabs so// de nyid kyis na chags pa che// zhes bya'o// de nyid kyis na rdo rje chags pa ste/ mi mthun pa'i phyogs rnams shin tu 'jig par byed pa nyid kyis na gang chen por gyur pa ste de yang rdo rje'i don yin no zhes bya bar dgongs so// spyod pa yongs su rdzogs pas rdo rje rnams kyis legs pa yin pas na rdo rje legs pa ste/ sangs rgyas dang byang chub sems dpa' rnams kyis rim pa bzhin du bdag dang gzhan gyi spyod pa yongs su rdzogs par mdzad pa'i bsngags pa yin pa'i phyir ro// gang byang chub sems dpa'i chos nyid la gnas pa rnams ni/ byang chub kyi sems la brten nas snying rje sngon du 'gro ba'i sems dang ldan pa la ni sku dang gsung dang thugs kyi las rnams dang sbyor ba thams cad yod de/ de'i sbyin pa'i pha rol tu phyin pa de nyid ni rin chen 'byung ldan gyi de kho na nyid do// de'i rab tu dbye ba ni sbyin pa rnam pa bzhi ste/ zang zing dang mi 'jigs pa dang / byams pa dang / chos kyi sbyin pa rnams so// de nyid ni rim pa bzhin du sems dpa' rnam pa bzhi yin te/ rin chen dang / nyi ma dang / rgyal mtshan dang / bzhad pa'o// de rnams kyang 'khor los sgyur ba rnams kyi dbang phyug gi mthu'i tog dang / skye dgu rnams chos la 'jog pa de bzhin du shes par bya'o// de dag gi dbang du mdzad nas byang chub sems dpa'i zhes bya ba la sogs pa gsungs te/ sangs rgyas thams cad kyi rgyu dang 'bras bu'i gnas skabs kyi zang zing gi sbyin pa gang yin pa de ni nam mkha' dang mnyam pa yin te mtha' yas pa'i phyir ro// rdo rje las byung ba yin te byang chub kyi sems la brten pa yin pa'i phyir ro// don yod pa ni nges pa kho nar bya ba byed pa yin pa'i phyir ro// rin chen chen po yang yin te phun sum tshogs pa thams cad skyed par byed pa yin pa'i phyir ro// yid bzhin gyi rin po che de ni bcom ldan 'das rdo rje rin chen te/ don yod pa nyid dang / rdo rje don yod dang / yid bzhin gyi nor bu dang 'dra ba'i rin po che'i don yin no zhes bya bar dgongs so// yang na rdo rje rnams kyi rdo rje las byung ba ni rdo rje rin chen no// chos kyi dbyings kun du 'gro ba la sogs pa'i don la gang nyon mongs pa'i mi shes pa gang yin pa de ni ma rig pa ste/ de dang bral ba ni de bsal ba ste/ 'khor ba lam gyi nyon mongs pa'i tshogs de spangs pa ni de las nges par byung ba ste/ gang 'di lta bu'i ye shes spros pa med cing zag pa med pa de ni rdo rje nyi ma ste/ des byang chub sems dpa' 'dul ba rnams kyi ma rig pa dang / nyon mongs pa rnams las mi 'jigs pa stsol te/ 'khor los sgyur ba ltar rang gi gzi byin gyis skye dgu rnams mi mthun pa'i phyogs las skyob par byed de de bas na bcom ldan 'das 'di ni mi 'jigs pa sbyin pa yin te/ nyon mongs pa dang ma rig pa spangs pa ni thar pa ste/ de'i don ni snang ba zhes bya ste yang dag pa'i ye shes can gyi snang ba'o// de nyid ni gzi brjid chen po ste de nyid rdo rje nyi ma'o// chen po ni rdo rje'i don to// gzi brjid ni nyi ma'i don yin no zhes bya bar dgongs so// yang na bdag blo zla ltar snang // rdo rje zhes ni bya bar bshad// ces gsungs pas rdo rje ni byang chub kyi lam mo// de nyid ni nyi ma yin te de dang chos mthun pas na rdo rje nyi ma'o// byang chub kyi lam gyi rnam pa ni rtags dang mtshan ma dang / don rtags dang / de bzhin nyid dang / yang dag pa'i ye shes dang / sngags dang phyag rgya la sogs pa'o// rnam pa yang yin la kun yang yin pas na rnam pa kun te/ de rnams kyi dngos po gdul bya rnams kyi sems kyi rgyud la ston par mdzad pa'i stobs kyis sprul par byed pa'i ye shes gang yin pa de ni thar pa ste byang chub bo// de'i lam ni spros pa med pa'i ye shes so// der 'jug pa ni sbyor ba'i lam ste de ni thar pa'i lam du 'jug pa'o// de thob par mdzad pa ni gdul bya rnams kyi rgyud la skyed par mdzad pa'o// chos ni byang chub kyi lam ste de'i rgyal mtshan ston par byed pa'o// de nyid kyis na rtog pa chen po zhes bya'o// yang na rdo rje ni byang chub kyi lam ste de'i tog yin pas na rdo rje dpal lo// bcom ldan 'das 'di ni byams pa'i rang bzhin gyi sbyin pa ste sangs rgyas kyi lam ston par mdzad pa'i phyir ro// gdul bya rnams kyi rgyud la mtshan ma dang bcas pa'i byang chub kyi lam skyed par mdzad pa'i ye shes ni byams pa'i sbyin pa'o// mtshan ma med pa'i byang chub kyi lam skyed par mdzad pa'i ye shes ni chos kyi sbyin pa ste/ de ni rdo rje bzhad pa zhes bya ba ni rnal 'byor chen po'o// 'di la ci'i phyir rdo rje bzhad pa zhes bya zhe na/ gang gi phyir sangs rgyas kun gyi 'dzum pa rmad du byung ba'i rgyu yin te/ sangs rgyas kyi 'dzum pa des kyang byang chub sems dpa' rnams la dbugs 'byin pa chen po'i rgyu yin no// de bas na rdo rje bzhad pa ni dbugs 'byin pa chen po yin no// byang chub kyi lam rnam pa gsum dang de'i 'bras bu'i ngo bo nyid so sor rtog pa dang bcas par 'dus pa'i ye shes ni bcom ldan 'das 'od dpag tu med pa'o// de'i rab tu dbye ba ni rnam pa bzhi ste/ 'bras bur gyur pas dag pa dang / lam sbyong bar byed pa'i rnam pa med pa dang / dkyil 'khor gyi rnam pa dang / sngags rnam par yongs su chad pa'o// de nyid ni rim pa bzhin du sems dpa' bzhi ste/ chos dang / rnon po dang / rgyu dang / smra ba'o// de rnams kyi dbang du byas nas/ sangs rgyas kun gyi zhes bya ba la sogs pa gsungs te/ de bzhin gshegs pa'i chos dag pa// zhes bya ba ni sangs rgyas kyi chos rnams kyi chos nyid ni ngo bo nyid kyis dag pa dang / rang bzhin gyi sgrib pa thams cad zad pa gang yin pa de ni rdo rje rnams kyi chos yin pas na rdo rje chos zhes bshad do// de'i ngo bo nyid dag pa de la dmigs pa'i ting nge 'dzin la yang de skad ces bya'o// de nyid kyis na sangs rgyas kyi chos rnams la rnal 'byor chen po yin no// sangs rgyas chos ni rtogs mdzad pa// zhes bya ba ni 'thob par mdzad pa'o// rdo rje yang yin la rnon po yang yin pas rdo rje rnon po ste/ de lta bu'i rdo rje rnon po gang yin pa de ni rdo rje rnon por de bshad do zhes bya'o// de yang rdo rje'i don ni theg pa chen po'i spros pa med pa'i ye shes zla ba dag pa ltar snang ba'o// rnon po'i don ni sgrib pa gnyis gcod par byed pa'o// des gcod mdzad ces bya ba ni gcod par mdzad pa'o// gcod pa po zhes bya ba ni gcod pa por gyur pa'o// sems dpa' chen po ni sangs rgyas dang byang chub sems dpa' rnams te/ de'i bdag nyid can gyi theg pa chen po gang yin pa de ni rdo rje rgyu ste/ rdo rje ni sangs rgyas dang byang chub sems dpa' rnams yin la de'i bdag nyid can gyi rgyu yin pas na rdo rje rgyu zhes bya bar dgongs te/ phan par byed pa dang / rgyu dang theg pa zhes bya ba ni rnam grangs yin no// gzhan yang rdo rje rnams kyi rgyu sprul pas na spros pa med pa nyid kyi ye shes ni theg pa chen po ste sems dpa' ni ma yin no zhe na/ chos kyi zhes bya ba la sogs pa gsungs te/ chos thams cad kyi mchog tu gyur pas na chos ni sangs rgyas kyi thar pa'o// 'dir de thob par byed pa'i lam nyid la de'i don gyi chos zhes bshad de/ de yang spros pa med pa nyid kyi ye shes so// gdul bya rnams kyi rgyud la 'pho bas na 'khor lo ste/ chos kyang yin la 'khor lo yang yin pas chos kyi 'khor lo ste de nyid bskor ba de ni rdo rje rgyu'o// de ltar na sems dpa' rdo rje ji ltar yin zhe na/ sangs rgyas zhes bya ba la sogs pa gsungs te/ sangs rgyas rnams kyi rol mo ni rnam pa med pa'i chos sems dpa'i rnam par yang dag par ston par mdzad pa'o// de nyid ni 'khor lo ste de ni chos kyi 'khor lo yin no zhes bya ba ni sgra'i don ston to// de yang dpal rdo rje rtse mo'i rgyud las/ ngo bo nyid kyi sku yis ni// rab tu snang ba 'byung 'gyur la// longs spyod rdzogs pa'i sku yis ni// chos kyi longs spyod 'di 'dra'o// rtsom la gnas pa thams cad ni// zhi zhing phra la blta bar dka'// sangs rgyas rnams ni thugs brtse bas// sangs rgyas rol mo ston pa yin// zhes gsungs so// 'jam pa yang yin la gsung yang yin pas na 'jam pa'i gsung ste/ de'i bdag nyid kyi sems dpa' ni rdo rje smra ba'o// 'jam pa'i gsung de su zhig yin zhe na/ gsung zhes bya ba gsungs so// de ci sgra yin nam 'on te ma yin zhe na/ sgra ni rnam par spangs par zhes bya ba gsungs so// de ci byis pa rnams khong nas smra ba lta bu yin nam zhe na/ ma yin te dag pa zhes bya ba gsungs te/ 'jig rten las 'das pa'i ye shes kyi rgyu mthun pa'o zhes bya bar dgongs so// de yang shes rab dang ye shes kyi rang bzhin te don dam par nges par brtags pa nyid kyis na shes rab zab bo// yang dag pa'i ye shes kyi rgyu mthun pa nyid yin pas na shes rab dang ye shes te/ de'i rang bzhin ni de'i bdag nyid can no// dag pa ni 'jig rten pa'i ye shes zhes bya ba'i don to// de yang gang gi phyir gsung nyid kyis na 'jam pa'i gsung ste/ de nyid kyis na dag pa nyid ni 'jam pa'i gsung ngo // rang gi don la btang snyoms su 'jog pas gzhan gyi byang chub sgrub par byed pa'i lam ni don yod par grub pa'o// de'i rab tu byed pa ni rnam pa bzhi ste/ rtsom pa dang / yongs su sbyang ba dang / so sor rtog pa dang / sgrub par byed pa'o// de nyid ni rim bzhin du sems dpa' rnam pa bzhi ste las dang bsrung ba dang gnod sbyin dang khu tshur ro// de dag gi dbang du mdzad nas pha rol tu phyin pa zhes bya ba la sogs pa gsungs te/ pha rol tu phyin pa kun ni sbyin pa la sogs pa rnam pa lnga'o// de rnams kyi rkang pa ni gzhan rnams la bskyed pa'o// chos rnams thams cad ston mdzad pa ni shes rab kyi pha rol tu phyin pa skyed par mdzad pa'o// 'di nyid kyi tshogs kyis 'bras bu skyed pa ni sems can kun don sgrub pa po zhes bya'o// rdo rje ni gzhan gyi byang chub pa ste/ de'i las yin pas na rdo rje las zhes bya bar dgongs te 'di ni gzhan gyi don gyi rtsom pa'o// sangs rgyas zhes bya ba la sogs pa gsungs pa la sangs rgyas rnams kyi rjes su 'gro ba'i dran pa ni rjes su dran pa ste/ de'i yang dag par grub pa ni theg pa dman pa rnam par spangs pa dang / byang chub kyi sems la rtag tu zhugs pa ste/ las 'di ni byang chub sems dpa' rnams kyi bsrung ba yin pas na de'i phyir rdo rje bsrung ba ste/ 'di nyid ni yongs su sbyang ba'o// gzhan rnams kyi sdig pa rnams za bar byed cing // nyon mongs pa rnams sreg pa ni rdo rje gnod sbyin no// ji ltar zhe na/ nyon mongs zad pas nyer len pas// zhes bya ba gsungs te/ nyon mongs pas na nyon mongs pa ste sdig pa la sogs pa dang nyon mongs pa rnams so// rdo rje'i don ni de rnams zad pa la brten nas/ rdo rje rnams kyi zad pa yin pas na rdo rje gnod sbyin te/ yi ge gnyis go bzlog pa zhes bya ba'i don to// gzhan yang rdo rje rnams kyi gnod sbyin yin pas na rdo rje gnod sbyin te/ b+ha gar byas pa 'di ni so sor rtog pa'i 'phags pa'i lam gyis zag pa med pa'i tshogs dang ldan pa'i nyon mongs pa zad pa thob pa'i phyir ro// sku la sogs pa'i rdo rje rnams bcings pa ni/ de kho na nyid du nges par bsdus shing yang dag par gnas pa ni rdo rje khu tshur ro// rnal 'byor pa'i sku la sogs pa'i rdo rje ni rdo rje ste de rnams kyi khu tshur ni de kho na nyid du bsdus pa'o zhes bya bar dgongs pa'o// gzhan yang // de nyid de nyid ye shes te// zhes bya ba'i ye shes 'di ni rdo rje khu tshur te/ de bzhin nyid kyi ye shes ni rdo rje ste de'i khu tshur ro// de nyid ces bya ba gnyis pas ni rnal 'byor pa rnams kyis bsten par bya'o// de zhes bya ba ni mchog tu brten par byas pa'i phyir ro zhes bya bar dgongs so// 'di rnams yang dag par sgrub pa ni las bzhi pa yin no// sems dpa'i rdo rje khu tshur gyi de kho na nyid bshad pa'o// de ni dam tshig phyag rgya'i yang de kho na nyid yin no zhes shes te/ de'i nye bar 'byung ba yang gang zhig yin zhe na/ dam tshig phyag rgya zhes bya ba la sogs pa gsungs so// de nas las kyi phyag rgya rnams kyi yang de dang 'dra ba yin la// phyag rgya chen po'i nye bar 'byung ba yang gang zhig yin zhe na/ rdo rje khu tshur zhes bya ba la sogs pa gsungs te/ las lhag ma zhes shugs kyis shes par bya ste/ mtshan ma la sogs pa de nyid ni phyag rgya chen po yin no zhes kyang shugs kyis go bar bya'o// de la rdo rje khu tshur gyi don gsungs nas rdo rje sems dpa'i bstan par bya ba'i phyir/ nga rgyal med cing zhes bya ba la sogs pa gsungs pa yin te/ gang bdag med pas chos thams cad kyi mnyam pa nyid kyi ye shes ni rdo rje sems dpa' ste/ bdag med pa ni rdo rje'i don yin te/ stong pa nyid ni rdo rjer bshad// ces gsungs pa'i phyir mnyam pa nyid kyi ye shes kyang rdo rje'i don yin par dgongs so// stong pa nyid la sogs pa ni chos rnams kyi spyi'i mtshan nyid de/ de nyid de rnams kyis mthong bas ni mnyam pa nyid kyi ye shes so// ye shes de ji lta bu yin zhe na/ zhen pa med pa ste zhen pa ni khyad par gyi mtshan nyid rnams te/ de rnams so sor snang ba med pas na zhen pa med pa ste/ 'di ni bstan pa yin la lhag ma rnams ni bshad pa yin no// gang zag pa dmigs su med pas na nga rgyal med pa'o// gzung ba dang 'dzin pa'i so sor snang ba nub pas na snang ba med pa'o// brjod pa dang brjod par bya ba mi dmigs pas na mtshan ma med pa'o// de nyid kyis na rdo rje bsdams pas mnyam pa nyid kyi ye shes bstan nas mthe bo gnyis ring du zhugs pas de kho na nyid kyi don bshad la/ de rgyab tu rang gi mdzub mo'i sen mo btsir bas mchog nyid du bstan pa'i phyag rgya ni rdo rje khu tshur ro// rdo rje'i lha mo rnams kyi de kho na nyid du gsungs nas/ rdo rje lha mo rnams kyi de kho na nyid bstan par bya ba'i phyir/ gsang ba'i zhes bya ba la sogs pa gsungs te/ mnyam par sbyor ba zhes bya ba ni de kho na nyid dam dkyil 'khor ro// ye shes pha rol phyin pa ni ye shes kyi ngo bo nyid kyi pha rol tu phyin pa'o// dge ba ni dag pa'o// de nyid lha mo bcu gnyis kyi rnam pas rdo rje'i pha rol tu phyin pa zhes bya ste/ 'od ni 'bar ba'i mdog go// de la pha rol tu phyin pa'i tshul la ni pha rol tu phyin pa bcu ste/ de yang // sbyin dang tshul khrims bzod brtson 'grus// bsam gtan shes rab thabs dang ni// smon lam stobs dang ye shes te// 'di dag pha rol phyin pa bcu// zhes gsungs pa yin no// 'dir stobs kyi pha rol tu phyin pa dang / ye shes kyi pha rol tu phyin pa gnyis su byas nas pha rol tu phyin pa bcu gnyis zhes bshad do// rdo rje sems ma dang rdo rje rin chen ma ni stobs so// rdo rje chos ma dang rdo rje las ma ni ye shes yin no zhes bya bar dgongs so// rdo rje sems ma ni byang chub kyi sems las sangs rgyas nyid thob pas rdo rje sems ma ste/ de nyid gsungs pa ni byang chub sems ni zhes bya ba la sogs pa yin te/ ye shes nyid ni sangs rgyas nyid du rnam par dag pa'i pha rol nyid yin la/ de son cing 'thob pa yin te de bas na 'di ni pha rol tu phyin pa zhes bya ba'i don to// pha rol phyin thob ces bya ba ni 'di'i mtshan nyid yin te/ gang gi phyir 'dis sangs rgyas nyid 'thob cing brnyes par shes par bya zhing khong du chud par bya'o// bsdu ba'i dngos po ni sbyin pa la sogs pa'o// lnga pa ni shes rab kyi pha rol tu phyin pa rdo rje ste/ chos bzhi'i sbyin pas gcig tu gyur pa ste/ lnga par yang dag par gyur cing ro gcig par gyur pa ni rdo rje rin chen ma'o// gnyis po de dag ni rim pa ji lta ba bzhin du bsam pa'i stobs dang sbyor ba'i stobs ma yin no// gsang ba'i mchog ni theg pa chen po'o// de'i ye shes chen po ni don dam pa'i ye shes so// de yang yang dag pa'i ye shes te de'i pha rol ni rnam par dag pa'i mtha'o// shes rab kyi pha rol tu phyin pa'i ngo bo nyid du gyur pas pha rol tu phyin pa chen po ste/ de las byung ba zhes bya ba ni phyag rgya'i gzugs su gyur pa ste/ de ni rdo rje chos ma'o// de la chos ni theg pa chen po ste de yang dag par mkhyen pa'i phyir ro// bzhi po rnams kyi nang na rgyal por gyur cing dbang thob pa nyid rdo rje ste don yod pa'i phyir ro// de bas na rdo rje'i pha rol tu phyin pa'o// de nyid kyis na las rnams la dbang thob pas rdo rje las ma'o// de ji ltar ye shes yin zhe na/ sbyor ba zhes bya ba la sogs pa gsungs te/ sbyor ba ni 'gro ba'i don gyi bya ba'o// de'i thabs ni sangs rgyas la sogs pa'i sku ste/ de rnams su rab tu brtag pa ni sprul pa mdzad pa'i ye shes so// de bas na gnyis ka yang ye shes kyi ngo bo nyid yin no// 'bar ba'i rol pa ni dbang phyug chen po ste de sbyin pa'i 'bras bu yin no// tshul khrims ni lus kyi rgyan gyi mchog yin no// rtogs pa'i dga' ba las yang dag par byung ba'i tshig ni ched du brjod pa ste de ni 'dir glu'o// de bas na chos la dmigs pa'i bzod pa ni glu yin no// gar ni brtson 'grus te phul du byung ba'i las yin no// myur du zhes bya ba ni brtson 'grus kyi stobs kyis myur bar byang chub thob pa'i phyir ro// bdug pa ni thams cad du spro ba dang ro mnyam pa'i phyir ro// de bas na shes rab kyi pha rol tu phyin pa yin no// bsam gtan ni 'dod pa'i khams su skyes kyang 'dod pa'i nyes pas gos par mi 'gyur te/ de bzhin du me tog kyang 'dam gyi dri mas gos par mi 'gyur ro// de bas na bsam gtan gyi pha rol tu phyin pa ni me tog ma yin no// mar me ni phyogs thams cad snang bar byed pa yin te de bzhin du smon lam gyis ni sangs rgyas dang bcas pa'i sangs rgyas kyi zhing rnams su skye ba'i dge ba'i rtsa bas snang bar byed pa'i phyir dang / dge ba'i rtsa ba thams cad sangs rgyas nyid du yongs su bsngo ba'o// thabs kyi pha rol tu phyin pa ni/ de yang sangs rgyas dang byang chub sems dpa' rnams dri ma med pa'i chos kyi sgo ba la 'jog pa ni dri ste/ mi mthun pa'i phyogs kyi bag chags kyi dri ngan pa thur du sel bar byed cing kha thur du lta bar byed pas na de skad ces bya'o// sems can dam pa gdul bar bya ba'i thabs yin pas na thabs chen po ste/ byang chub dam pa dang 'gro ba'i don ni thabs zhes bya ste/ de la 'dod pa ni mngon par 'dod pa ste byang chub kyi sems chen po'o// de ni rdo rje lcags kyu ste sangs rgyas rnams spyan 'dren pa'i phyir ro// gzhan gyi don gyi bya ba spyod par byed pa dang / rang nyid byang chub pa'i phyir spyod pa ni byang chub kyi spyod pa'o// de gnyi ga ni rdo rje zhags pa ste sa la 'jug pa yin pa'i phyir ro// 'dod pa de la spyod cing brten pa la mi 'gyur ba'i dngos po ni rdo rje lcags sgrog ste rdo rjes bcings pa'i phyir lcags sgrog go// chos rnams zhes bya ba la sogs pa la skye ba med cing 'byung ba med la gnyis su med par gyur pas chos thams cad ma skyes pa ste/ de nyid kyis na/ gdod nas zhi ba mkha' dang mnyam// zhes bya ste/ rang gi ngo bo nyid kyis snang ba tsam nyid yin pa'i phyir ro// de lta bu'i tshig la 'jug pa ni rdo rje dril bu ste/ dril bu ni stong pa nyid nye bar ston pas shes rab kyi pha rol tu phyin pa yin te de'i sgras smra ba'i phyir ro// tshogs gnyis zhes bya ba la sogs pa la bsod nams dang ye shes kyi tshogs ni sbyor ba ste/ rgyu des sems can kun gyi don dam pa rab tu ston pa tsam gyis ston pa'i snang ba med pa'i sems de'i rang bzhin gyi dri ma ni glo bur ba yin pas rang bzhin gyis 'od gsal ba ste/ de ni zla ba'i dkyil 'khor yin te lha rnams kyi gdan dang 'od do// phyag mtshan bcu drug gi de kho na nyid tshig rkang bcu drug gis ston pa ni/ shin tu zhes bya ba la sogs pa gsungs pa yin te/ yang dag par so sor rtog pa ni rdo rje'i de kho na nyid do// 'dzin pa ni lcags kyu'o// phra bar 'bigs pa nyid ni mda'o// dgyes pa ni legs so zhes bya ba'o// zang zing gi sbyin pas gdul bya rnams dbang du bya ba ni spros pa ste/ de kho na nyid ni rin po che'i ste/ tsa'i sgra ni tar bstan pa yin no// gzi brjid ni nyi ma'i de kho na nyid do// chos kyi tog bsgreng ba ni tog gi'o// sems rnam par 'byed pa ni bzhad pa'i'o// theg pa chen po'i rnam par dag pa ni pad+ma'i'o// nyon mongs pa'i rnam par rtog pa'i dgra bcom pa ni ral gri'i'o// sems dpa'i dkyil 'khor ni 'khor lo'i'o// de kho na nyid brjod pa ni smra ba'i'o// sna tshogs pa'i tshul nyid ni sna tshogs rdo rje'i'o// gzhig par dka' ba ni go cha'i'o// 'jigs pa nyid ni mche ba'i'o// bcing ba ni rdo rje khu tshur gyi de kho na nyid yin no// de ltar dkyil 'khor gyi bdag po rnams kyi de kho na nyid gsungs nas/ gzhi'i dkyil 'khor gyi de kho na nyid bstan pa'i phyir/ dkyil 'khor zhes bya ba la sogs pa gsungs te/ gang bshad pa zhes bya ba ni gang du gsungs pa ste/ de kho na nyid ni yid kyi dkyil 'khor te/ shin tu rnam par dag pa'i ting nge 'dzin gyi snying po ste gces pa gang yin pa de de'i len pa'o// dam pa yin pa ni longs spyod rdzogs pa'i skus yang dag par bsdus pa yin pa'i phyir ro// ye shes zhes bya ba ni shes par bya ba'o// khang pa ni sems te de'i brtsegs pa ni bsgreng ba'o// phyi'i gnas gang yin par tshad kyis logs bzhi mnyam pa nyid du gyur pa gang yin pa de nyid ni thig bzhi zhes bya ba la/ de kho na nyid du ni byams pa la sogs pa yin te/ byams pa dang snying rje dang dga' ba dang btang snyoms zhes bya ba ste/ tshad med pa bzhi po ni sems can tshad med pa la dmigs pa'i phyir byams pa la sogs pa la tshad med pa zhes bya'o// 'dod pa na spyod pa'i sems can gyi dmigs pa ni tshangs pa'i gnas pa zhes bshad do// chos rjes su dran pa'i de kho na nyid ni thig go// lta ba kun las rnam par grol ba ni ye shes kyi thig go// tshul khrims kyi tshogs ni rgyan gyi'o// dad pa la sogs pa dbang po lnga po ni ra ba lnga'i'o// rnam par thar pa bzhi po ni sgo rnams kyi'o// yang dag par spong ba bzhi po ni rta babs dang ka ba zung gi'o// dran pa nye bar gzhag pa bzhi po ni khyams rnams kyi'o// rdzu 'phrul gyi rkang pa bzhi po ni sgo khyud zung gi'o// byang chub kyi yan lag bdun po ni phreng ba dang me tog gi chun 'phyang gi'o// 'phags pa'i lam yan lag brgyad pa ni ka ba rnams kyi yin te/ thams cad kyi nang du gyur pa'i phyir ro// bsgom pa'i lam ni sgrib pa thams cad las nges par grol ba yin pas na de ni dkar po ste/ ting nge 'dzin dang shes rab dag gis brtags shing yang dag par bsdus pa yin pa'i phyir ro// lam nyid ni ye shes te khyad par dang bcas shing phra ba dang bcas pa'i phyir te/ de kho na nyid de ni rnga yab kyi'o// nyon mongs pa rnams kyi sa bon 'byin cing yang dag par gcod pa'i de kho na nyid de ni dra ba'i'o// sa bon nye bar 'jig pa ni sel ba ste de kho na nyid de ni dra ba phyed pa'i'o// rnam par bsags shing tshogs nye bar bsags pa'i phyir yongs su mya ngan las 'das pa dang / nyon mongs pa rnams kyi zil gyis gnon par ma gyur cig snyam ste/ sangs rgyas kyi spyan lnga po des nges par rtogs pa'i de kho na nyid kyi gnas lnga ni tshon rtsi lnga'o// me long lta bu la sogs pa'i ye shes lnga'i de kho na nyid ni sangs rgyas lnga'i'o// byang chub kyi sems kyi de kho na nyid ni dkyil 'khor gyi bdag po'i'o// rdo rje 'dzin chen po'i dngos po de kho na nyid mi gnas pa'i mya ngan las 'das pa ste/ 'khor ba dang mya ngan las 'das pa dag la mi gnas pa'i phyir te/ de la rim pa bzhin du chags pa dang bral ba dang // chags pa dag gis te/ de la nam mkha' dang mnyam pa'i chos thams cad kyi ye shes kyi mchog rnam par dag pa'i mthar thug pa ni chags pa dang bral ba'o// chags pa ni lha la sogs pa'i rnam par nye bar zhen pa'i sems ni chags pa'o// chags pa dang bral bar gyur nas chags pa ga las byung zhe na/ ye shes de yi rgyan bshad pa// zhes bya ba gsungs te/ nam mkha' dang mnyam pa'i ye shes de nyid kyis tshogs bsags pa'i stobs kyis lhun gyis grub pa'i zhen pa'i sems su byed pa ni yid bzhin gyi nor bu dang 'dra'o// de yang ci zhig yin zhe na/ chags bral las zhes bya ba la sogs pa gsungs te/ gzhan yin no zhes bya ba ni chags pa zhes bya ba'i don to// de la chags pa dang bral bas byang chub pa ni chos kyi sku'o// chags pas zhen pa'i sems ni longs spyod rdzogs pa dang sprul pa'i sku'o// de bas na gnyis ka byang chub kyi sems yin te byang chub dang sems zhes bya ba yin no// chags bral las chags pa zhes bya ba ni mtshan nyid dang mtshan nyid can gyi dbye bas lnga pa 'dod chags dang bral ba'i mtshan nyid can ni byang chub bo// chags pa'i mtshan nyid ni sems zhes bya ba'i don to// 'di yang zhen pa'i sems la sems kyi sgrar bshad do// thun mong gi sgra yin yang la la khyad par du bstan pa'am/ snga ma'i tshig mi mngon par byas pa'o// byang chub 'dod chags dang bral ba'i sems yin na 'dod chags zhes gang las bshad ce na/ gang gi phyir 'jig rten zhes bya ba la sogs pa gsungs te/ 'jig rten ni 'khor bar yang dag pa ma yin par yongs su brtags pa ste/ yang dag ma yin kun rtog ni// sems dang sems byung khams gsum pa// zhes bshad pa'i phyir ro// de yang gang gi phyir chags pa dang bral bas 'dul zhing bsal ba'i 'jig rten gang yin pa de la de skad ces bya'o// lha'i sku dang gsung dang thugs kyi rnam pa lta bu ni phyag rgya ste de'i dngos grub ni rnam pa des rnal 'byor pa rdzogs pa ste/ de yang chags pa las byung ba yin no// der ni zhes bya ba ni chags pa dang bral ba'o// thabs ni sgrub pa'o// bsgom pa ni de nyid du yun ring zhing gus pas rgyun mi 'chad par yid la byed cing bsgom pa'o// de la man ngag ji lta ba bzhin du yongs su bskyed la/ sku dang gsung dang thugs sems tsam du yid la byed pa ni chags pa'i bsgom pa'o// ci lta ba'i rnam pa med pas nam mkha' dang 'dra ba'i tshul gyis yid la byed pa ni 'dod chags dang bral bar bsgom pa'o// dngos grub thams cad ni sku gsum grub pa'o// bsgom pa gnyis ka la nges par sbyar ba'i phyir ji ltar zhes bya ba la sogs pa gsungs te/ ji ltar 'khrul pa'i mtshan nyid 'jig rten pa'i gsal ba de ni 'dod chags dang bral ba bsgom pa yin te/ 'dod chags kyi bsgom pa la yang de bzhin du spyad par bya ste/ 'ba' zhig pa ni ma yin no// yang rnal 'byor pas 'dod chags dang bral ba'i bsgom pas gdul bya rnams gdul bar mi nus pa la bslab pa'i lhag par mos pa'i dbang du mdzad nas zhes bya ba de'i sbyor ba gang yin zhe na/ ji ltar gdul bya dag gyur pa/ zhes bya ba gsungs te/ ji ltar gyi sgra ni nges par bstan pa'i don te/ 'di ltar dag pa 'ba' zhig sems tsam lha yin no zhes bya ba 'di ni chags pa'i bsgom pa 'ba' zhig pa ste de'i sbyor ba zhes bya ba'i don to// de yang // de yi gzung min de yi 'dzin pa min// ye shes gzhan 'dzin de yang stong pa yin// de lta min yang ye shes rang bzhin snang // mngon sum dag ni rdo rje 'chang ba'i bde// zhes gsungs pa yin no// gang yang pha rol nyid kyis 'dzin par byed pa nyid dang / gzung bar bya ba nyid du bsgom pa de ni de las phyag rgya'i dngos grub mi 'byung ste/ zhen pas chags pa sgom par byed pa ni kun du mchod par 'gyur ro// chags pa dang bral ba'i bsgom pas bden pa dang bden pa ma yin pa bsngags so zhes bya ba'i don to// kun du mchod par 'gyur zhes bya ba mi rigs te/ chags pa bsgom pa 'ba' zhig gis chos kyi sku 'thob par mi 'gyur la longs spyod rdzogs pa dang / sprul pa'i sku yang de la brten pa yin pas re zhig de yang 'thob par mi 'gyur ro// 'dir brjod par bya ste sku gsum gyi mtshan nyid 'di ni sangs rgyas nyid dang byang chub sems dpa'i phun sum tshogs pa de ni 'byung bar 'gyur la/ de'i stobs kyis sangs rgyas nyid du yang phyir 'gyur ba yin no// gzhan yang mtshan nyid ces bya ba la sogs pa la/ mtshan nyid ni phyag rgya chen po la sogs pa gang yang dag par bshad pa ste/ bshad pa des mtshan nyid mtshon par 'gyur te mtshan nyid dang mtshan gzhi zhes bya ba'i don to// de nas ci zhig yin zhe na/ phyag rgya yis zhes bya ba la sogs pa gsungs te/ gal te phyag rgya zhes bsgoms na de'i tshe rnal 'byor pa sbyor ba rdzogs pa na phyag rgya dang gcig tu 'gyur ro// rgyas btab pa'i mtshan nyid kyi bdag nyid can du gang gi tshe rgyas btab pa ni nye bar mtshon pa'i dngos po lha la sogs pa'i rnam par shes par bya zhing bdag nyid mos par byas la bsgoms na/ de'i tshe rgyas btab par 'gyur zhing rgyas btab pa ni lha'i bdag nyid can du 'gyur ro// de bas na byang chub kyi sems kyi bdag nyid can rdo rje sems dpa'i phyag rgya de bzhin du shes shing bsgoms na rnal 'byor pa rdo rje sems dpa'i sku gsung thugs kyi bdag nyid can du 'gyur ro// gang de ltar skad cig ma re re zhing byang chub kyi sems bsgoms pas chags pa dang bral ba la rab tu zhen par bya'i/ chags pa 'ba' zhig gis ni ma yin te/ de bas na mtshan dang zhes bya ba la sogs pa gsungs te/ mi bskyod pa la sogs pa'i mtshan nyid dang mtshan gzhis 'brel pa phye nas mtshan nyid snang bzhin pas mtshan gzhi gzugs nyid shes nas rnal 'byor gyi rtsom pa rnams la mos pa brtan pos kun du spyod pa yin gyi/ chags pa'i sgom pa 'ba' zhig ni ma yin no// des cir 'gyur zhe na/ ji ltar zhes bya ba la sogs pa gsungs te/ ji ltar mtshan nyid kyis yang dag par grub pa yongs su rdzogs pa mtshan gzhi yang de bzhin du dngos po dag par 'gyur te/ sgrib pa zad pa thob pas myur zhing mgyogs par rdo rje 'chang ba'i sku gsum gyi bdag nyid can du 'grub par 'gyur te/ de bas na/ zhen pa kun du mchod par 'gyur// zhes bya ba ni legs par gsungs pa yin no// mtshan nyid dang mtshan ma dang phyag rgya dang ming dang brda zhes bya ba ni rnam grangs yin no// de bas na mtshan nyid kyi skabs su brda gzhan dag gi yang don bshad pa'i phyir/ g.yas pa'i zhes bya ba la sogs pa gsungs te/ rmi lam la sogs pa'i srid pas zhugs pa'i lha la sogs pa'i phyag g.yas pa'i mtshan ma'i don ni shes rab bo// phyag g.yon pa'i mtshan ma'i don ni thugs rje'o// phyag gnyis ka'i mtshan ma ni ting nge 'dzin gnyis so// rkang pa gnyis kyi mtshan ma ni tshogs gnyis so// sor mo lnga la sogs pa'i sbyor ba ni sangs rgyas lngar mngon par byang chub pa'i lha nyi shu rtsa lnga'o// sor mo re res ni nam mkha' la sogs pa'i dkyil 'khor ro// lte ba la sogs par reg pa ni lha mo lnga ste/ 'di dag ni lus kyi brda'o// gsung gi brda bstan pa ni byang chub lngar zhes bya ba la sogs pa gsungs pa yin te/ sangs rgyas lnga mngon par byang chub pa'i sgra ni ye shes lnga'am de'i dkyil 'khor gyi don to// sngon gyi sgra ni snga ma'o// rgyab kyi sgra ni phyi nas so// thog ma'i sgra ni rgyu'i don to// tha ma'i sgra ni 'bras bu'i don to// de la rgyu ni byang chub sems dpa' rnams so// 'bras bu ni mi bskyod pa la sogs pa'o// 'o na rnam par snang mdzad ci rgyu yin nam/ 'on te 'bras bu yin zhe na/ sangs rgyas zhes bya ba la sogs pa gsungs te de ni go sla'o// de lta na sangs rgyas ni gang zhig yin/ rtogs par bya ba ni gang zhig yin/ sangs rgyas kyi zhing ni gang zhig yin/ byang chub kyi sems ni gang zhig yin zhe na/ de'i phyir rang gi sems zhes bya ba la sogs pa gsungs te/ rang gi sems nyid sangs rgyas kyi zhing dang byang chub kyi sems kyang yin no zhes bya bar sbyar bar bya ste lhag ma ni go sla'o// dris pa sems ni thog ma med pa yin la/ byang chub pa ni thog ma dang ldan pa yin na/ ci'i phyir sems de nyid byang chub kyi sems yin zhe na/ de'i phyir rang bzhin zhes bya ba la sogs pa gsungs te/ rang bzhin ni sems kyi chos nyid do// des 'od gsal ba'i dri ma med pa ni sems can rnams so// kun du zhes bya ba'i gnas skabs thams cad du'o// de ltar yang dag par dran pa bcom ldan 'das kyis gsungs te/ ci'i phyir de 'od gsal ba yin nam zhe na/ dri ma lhag ma rnams ni de'i glo bur ba yin te/ nam mkha' la sprin dang du ba la sogs pa dang 'dra'o// de bas na glo bur ba'i sgrib pa'i dri ma gang dang gang yin pa zad cing yang dag pa'i mtshan nyid can ni thog ma'i byang chub bo// rang bzhin gyis dag pa'i mtshan nyid kyang byang chub yin te thog ma med pa'i rang bzhin dang 'dra'o// de bas na byang chub ni thog ma dang tha ma med pa yin la/ sangs rgyas kyang thog ma dang tha ma med pa yin la/ byang chub kyi sems kyang thog ma dang tha ma med pa yin te/ byang chub kyang yin la sems kyang yin pas de skad ces bya'o// dang po ni bcom ldan 'das dpal mchog dang po ste/ 'di ni snying gar rdebs pa zhes bya bar 'gyur ro// de ci'i phyir zhe na/ rang nyid brtan par gyur pa'i phyir ro// 'od dpag tu med pa ni skra 'dzin par bshad de/ gang gi phyir ral pa'i dbus na bzhugs pa yin no// 'o byed pa ni rdo rje smra ba'o zhes bya ba ni gsal ba nyid do// mnyam sbyor ba ni rnam par snang mdzad yin pa ni gzhi gnyis su med pa yin pa'i phyir ro// don gyi char ni don gyi rab tu dbye ba'o// bu mo'i don ni pha rol tu phyin pa rnams so// gzhan du mi rtag ces bya ba ni phyi rol gyi bud med ni ma yin no zhes bya ba'i don to// bud med kyi sgra'i don ni gang byang chub sems dpa' rnams kyi bsgom pa'o// lha mo'i zhes bya ba'i sgra'i don ni mchod pa'i lha mo mi bskyod pa la sogs pa nyi shu'o// rang gi chung ma dang rang gi rig pa'i don ni rang gi rigs kyi rig ma'o// gzhan gyi chung ma dang gzhan gyi sdug pa'i sgra ni rigs gzhan gyi rig ma rnams so// gci ba dang sgra'i don ni rdo rje ye shes so// bshang ba dang pad+ma'i sgra ni chos kyi ye shes sgrib pa med pa yin no// rang gi rdo rje zhes bya ba ni rnam par snang mdzad du gyur pa'i bdag nyid kyi rdo rje dang de'i rig pa'i pad+ma ste/ rang gi sa bon ni de nyid kyi ye shes kyi khu ba'o// mchod par bya zhes bya ba ni bskyed par bya ba'o// ji ltar bya zhe na/ tshogs gnyis kyi zhes bya ba la sogs pa gsungs te/ gnyis min gnyis nyid ces bya ba ni de ltar gnyis su med par gyur pa las/ gnyis nyid la brten te thugs rjes gzhan rnams go bar bya ba'i phyir ro// phyis ni mnyam sbyor ba zhes bya ba ste/ yang gnyis su med par gyur pa'o// byin gyis brlab ces bya ba ni ye shes kyi khu ba de nyid las de bskyed par bya ba ste 'di ni dkyil 'khor sgrub pa'o// sangs rgyas kyi rol mo ni rdo rje gar ro// mnyam sbyor bas zhes bya ba ni bsgom bzhin pas so// rgyu dang mi rgyu rnams kyi zhes bya ba ni dkyil 'khor pa rnams dang bcas pas sam/ sems can thams cad rang gi lha'i gzugs su lhag par mos pas so// rol pa zhes bya ba ni rnal 'byor gyi rang bzhin gyis byung bas so// sku gsung thugs ni bsgoms pas so zhes bya ba ni rang gi lha'i sbyor bas zhes bya ba'i don to// rta babs dang ka ba brgyad kyis nye bar mdzes par bya ba'i nang gi ka ba brgyad kyi mdun gyi gnas rnams su dkyil 'khor brgyad bya bar bstan la/ rdo rje lha mo ni rdo rje sgeg mo la sogs pa brgyad de de rnams kyi tshogs kyis mchod pa'o// lha'i snam bu mtshams kyi re'u cha dor la/ lnga po re char rdo rje de bzhin gshegs pa'i dkyil 'khor lnga 'di rnams lha re re zhing lha lnga lnga yod par bya ba dang / dra ba dang rnga yab la sogs pas brgyan pa dang / khyams kyi nang du ni lha nyi shu rtsa lnga dang ldan par ci rigs par byin gyis brlab par bya'o// dbus ma'i cha zhes bya ba la ji ltar dbus ma'i cha yin zhe na/ cha dgu ru ni rnam dbye ba// zhes bya ba gsungs te/ dkyil 'khor gyi ngos re re zhing cha dgur bgos la tshangs pa'i thig gi ngos gnyis su re re zhing phyed dang lnga'i char bya'o zhes bya ba'i don to// de zhes bya ba ni sgor ro// sgo'i tshad ji tsam pa sgo khyud dang lha'i snam bu'i tshad kyang de tsam yin no// sgo'i phyed kyi tshad ni thams cad du khyams dang sgo 'gram dang de bzhin du sgo'i logs kyi yin no// nang gi dkyil 'khor ni nang gi rim pa ste/ de dang mnyam zhes bya ba ni phyi'i rim pa dang mnyam pa'o// yongs su ma chad pa ni tshad mtha' yas pa nyid do// de skad du/ de kun rta babs med pa'o// zhes bshad pa yin te/ rta babs med pa ni rta babs dang ka ba la sogs pa med pa'o// tshad gsungs pa ni sgo khyud ces bya ba la sogs pa gsungs pa yin te/ sgo khyud dang dkyil 'khor kun dang / sogs pa'i sgras sgo dang sgo 'gram dang logs dang ya phugs ni phyi'i rim pa la ltos nas phyed kyi tshad du byas pa gang yin pa de ni sgo khyud dkyil 'khor phyed de cha dgu ru ni zhes bya ba ni dkyil 'khor brgyad dbus ma dang bcas pa ste/ de rnams la mtshams su dkyil 'khor brkyang nas dkyil 'khor bzhi dor la/ lhag ma lnga rnams su re re zhing dkyil 'khor lngas brgyan par bya'o// mthar ni khyams dang ldan par bya ste/ de dang mnyam par zhes bya bar sbyar ro// de bas na don gyi shugs kyis phyi rol gyi rim pa yang mthar khyams dang ldan par shes par bya'o// gru bzhi pa zhes bya ba ni phyi'i rim pa dang 'dra ba gru bzhi nyid do// kha dog lnga dang yang dag ldan// zhes bshad pa de nyid gsal bar bya ba'i phyir/ lta ba lnga po zhes bya ba la sogs pa gsungs te tshon gyis kha dog bsgyur bar bya'o zhes bya bar sbyar ro// mnyam sbyor bas zhes bya ba ni 'brel pas mtshon pa ste de dang sbyar ro zhes bya ba'i don to// ji lta bu'i tshul gyis she na/ kha dog lnga yis so// de bzhin gshegs zhes bya ba ni sangs rgyas lnga'i rang bzhin du byas pa ste/ de nyid kyis na 'jig tshogs la lta ba la sogs pa shin tu bgrod par dka' ba chen po rab tu bgrod dka' bas so// sangs rgyas lnga zhes bya ba ni rnam par snang mdzad dang / mi bskyod pa dang rin chen 'byung ldan dang / 'od dpag tu med pa dang / don yod par grub pa ste/ dkyil 'khor gyi dbu ma ma dang shar dang lho dang nub dang byang dang rim bzhin du'o// kha dog lnga'i zhes bya ba ni kha dog lnga rnams kyis so// de ting nge 'dzin gyis zhes bya ba ni mnyam par gzhag pas so// ji ltar mdzes par bya ba ni mi mdzes pa la sogs pa mi mthun pa'i phyogs rnams so// mtshams kyi sangs rgyas rnams bsdus pa ni rnam par snang mdzad do// sangs rgyas lhag ma rnams ni rang gi phyogs kyi sangs rgyas rnams so// dpa' bo'i lta ba dang zhi ba'i lta ba dang / rdo rje'i lta ba dang / khro bo'i lta ba dang / rab tu 'bar ba'i lta ba dang / dregs pa'i lta ba dang / chags pa'i lta ba dang / kun du zhen pa'i lta ba dang / byams pa'i lta ba dang / sdug pa'i lta ba rnams las mi bskyod pa ni de'i ye shes las byung ba'o// 'od dpag tu med pa'i ni chos kyi ye shes las so// rin po che dang / don yod pa'i ni sems can gyi don gyi phyir 'byung ba yin no// sa ni tshon gyis rab tu bsgyur// zhes gang gsungs pa de yang gsal bar bya ba'i phyir/ dbus ma'i zhes bya ba la sogs pa gsungs te/ kun du zhes bya ba ni rim pa gnyis ka la yang blta bar bya'o// gang zhig dbus mar zhes bya ba ni rnam par snang mdzad kyi dkyil 'khor ro// gzhan dag ces bya ba ni mi bskyod pa la sogs pa'i dkyil 'khor ro// 'dir tshigs su bcad pa ni/ thams cad de nyid bsdus 'dra las// cung zad tsam gyi dbye yod de// mtshams brgyad kyi ni re'u cha la// bum pa brgyad ni yang dag bri// rdo rje rin chen pad+ma che// sna tshogs rdo rje'i dbyibs gnas pa// rdo rje sems ma rin chen chos// 'das ma thag pa'i dkyil 'khor du'o// sems dpa' rgyal po chags pa dang // legs pa mi bskyod dkyil 'khor du'o// rin chen nyi me tog dang ni// bshad pa nyi ma'i dkyil 'khor du'o// chos dang rnon po rgyu dang ni// smra ba dpag med dkyil 'khor du'o// las dang bsrung ba gnod sbyin dang // khu tshur don yod dkyil 'khor du'o// kun kyang rtag la mngon phyogs shing // shar dang lho dang nub dang byang // bdag po sems dpa' la sogs 'chang // shar dang dbus dang byang dang nub// rdo rje lcags kyu mda' se gol// nor bu nyi ma rgyal mtshan 'dzum// pad+ma ral gri 'khor lo gsung // sna tshogs go cha mche bcangs mtshon// dkar ser dmar dang ljang gu dang // ser dang nyi ma kha dog dkar// dmar dang nam mkha' gser dang zangs// sna tshogs ser dang gnag dang ser// phyi yi mtshams dang nye bar ni// sgeg mo phreng ba glu dang gar// me tog bdug pa la sogs pa'i// ming can yang dag bri bar bya// lcags kyu zhags pa lcags sgrog dril// rim bzhin sgo ni bzhi por bri// kha dog sems dpa' 'dra las kyang // dung mdog sna tshogs mdog can gnyis// gzhan yang dkyil 'khor gyi phyi'i khyams la/ shar du byams pa dang / mthong ba don yod dang / ngan song thams cad sbyong ba dang / mya ngan gyi mun pa thams cad nges par 'joms pa'i blo gros dkar po la rdo rje rtse lnga pa bsnams pa'o// lhor spos kyi glang po dang // dpa' bar 'gro ba dang / nam mkha' mdzod dang / ye shes tog sku mdog ser po rin po che ser po bsnams pa'o// nub tu ni 'od dpag med dang / zla ba'i 'od dang / bzang skyong dang / dra ba can gyi 'od sku mdog dmar po pad+ma dmar po bsnams pa'o// byang du ni rdo rje snying po dang / blo gros mi zad pa dang / spobs pa brtsegs pa dang / kun du bzang po sku mdog ljang gu sna tshogs rdo rje bsnams pa'o// bcom ldan 'das rnam par snang mdzad ni zhal bzhi pa ste/ de bzhin gshegs pa lhag ma rnams ni zhal gcig pa'o// gdan ni seng ge dang / glang po che dang / rta dang / rma bya dang / nam mkha' lding la brten pa'i pad+ma dang / zla ba'i gdan can nyi ma'i 'od kyi dkyil 'khor dang ldan pa/ dar dpyangs dang ldan pa'i rin po che'i cod pan dang dar dpyangs kyis dbang bskur ba can rgyan thams cad kyis brgyan pa rdo rje'i skyil mo krung gis bzhugs pa phyag gnyis rang gi phyag rgya 'chang ba ste/ 'di rnams kyi phyag rgya ni rim pa bzhin du byang chub mchog dang / sa la reg pa dang / mchog sbyin pa dang / ting nge 'dzin dang mi 'jigs pa thams cad rab tu sbyin pa'o// lhag ma rnams ni zla ba'i gdan dang / zla ba'i 'od dang / na bza' dang / rgyan sna tshogs pa mnga' ba sangs rgyas lnga'i cod pan dang / dar dpyangs kyis dbang bskur ba sems dpa'i skyil mo krung gis bzhugs pa phyag rgya chen pos rang gi mtshan ma bsnams pa ste lhag ma rnams ni rjes su dpag par bya'o// spyan la sogs pa'i rnal 'byor gyis kyang las kyi tshogs bya bar gsungs te/ de bas na de'i sbyor ba bstan pa'i phyir/ nam mkha' zhes bya ba la sogs pa gsungs te/ snang ba med cing mtha' yas pa'i ye shes ni nam mkha'i rdo rje ste/ de'i dbus su chud pa'i sangs rgyas kyi sku ste/ rnam par snang mdzad dang / mi bskyod pa dang / 'od dpag tu med pa dang / don yod par grub pa'i sku'i rim pa ji lta ba bzhin du rang gi skur bsams la/ de'i thugs kar zla ba'i dkyil 'khor bsams la/ de'i dbus su lAM mAM pAM tAM zhes bya ba'i sa bon rnams las rim pa ji lta ba bzhin du spyan la sogs pa'i lha mo rnams bsgom par bya'o// zla ba yid bzhin gyi nor bu ni nor bu chu shel lo// bud med sgyu ma ni rnam par 'gyur ba ste/ de rnams kyi mchog ni tshogs te 'khor gyi dpung gi tshogs bzhin no// dngos grub kun ni rnam par snang mdzad kyi go 'phang ngo // nam mkha'i rdo rje mchog ni mA ma kI ste khro ba dang bcas pa rnam par 'gyur ba na nam mkha'i sgyu ma ste/ de'i mchog de dang ldan pas na nam mkha'i sgyu ma'i mchog go// sangs rgyas byang chub ni mi bskyod pa'i go 'phang ngo // mchog ni dam pa'o// gsang ba ni gsang ba 'dzin pa'o// dngos grub rdo rje ni rdo rje'i dngos grub la rnal 'byor pa brtson pa'o// rdo rje chos ma ni na bza' de las byung ba'i dam tshig gang yin pa de la de skad ces bya'o// chos kyi dag pa'i ye shes ni chags pa'i pad+ma ste/ de 'dzin pa ni 'dzin pa po'i sgrub pa po ste/ de ni sdud pa dang / mnyes par byed pa gang yin pa'o// ut+pal dmar po zhes bya ba ni pad+ma dmar po la bya ste/ chags pa'i chos la chags pa'i phyir ro// dam tshig rdo rje ni theg pa chen po khong du chud pa ste/ de dang ldan pa'i gsang ba ni gsang ba 'dzin pa'o// bud med sgyu ma ni rnam par 'gyur ba ste/ de ston pa ni dregs pa bdo ba ni ye shes 'byung bar bdo ba gang yin pa'o// ye shes 'byung ba'i ting nge 'dzin ni rdo rje'i ting nge 'dzin te/ de las byung ba'o// 'di dag nyid kyi sngags rim pa ji lta ba bzhin du gsungs pa ni oM zhes bya ba la sogs pa gsungs pa yin no// sku ni zhes bya ba la sogs pa la/ ji skad du gsungs pa'i rnal 'byor la gnas la/ bcom ldan 'das yum gyi thugs ka'i zla ba la sngags kyi yi ge 'bar ba phreng ba brgyus pa lta bur yid kyis mngon par bris la/ de'i 'od zer rnams las bcom ldan 'das yum gyi sku nam mkha' khyab par spros la sku la sogs pa'i ngo bo nyid des sku la sogs pa rab tu mchod la rnam par snang mdzad la sogs pa'i rnam par bsams la/ bsgrub par bya ba dang gcig tu byas na mchod pa'i bdag nyid can du 'gyur te/ spyan la sogs pa dang 'dra bar 'gyur ro// lha mo'i bsrung ba de dang 'dra bar dbang du gyur pa rnam pa brgyad la sgrub pa po 'jog par 'gyur ro zhes bya ba'i don to// sku la sogs pa'i gsang ba nyid ni gsang ba thams cad do// gang gis rgyud 'di rnam par phye ba de la ji ltar na gsang ba'am/ gsang chen du 'gyur zhe na/ gang gi phyir bsrung bar bya ba ste/ dam tshig dang mi ldan pa rnams la thams cad du bstan par mi bya ba yin no// de bas na rgyud gzhan dag tu spangs pa rnams sgrub pa pos bsrung bar bya'o// bsrungs pa'i phan yon gang zhig yin zhe na/ bsrungs na zhes bya ba la sogs pa gsungs te/ gsang ba de rtag par kun du bsrungs na gsang ba de rnal 'byor pa rnams la 'byung bar 'gyur gyi gzhan du ni ma yin no// de lta yin na ci'i phyir rnam par phye zhe na/ yongs su shes par bya ba'i phyir ro// yongs su shes pa'i phan yon gang zhig yin zhe na/ dngos po zhes bya ba la sogs pa gsungs te/ legs par byas pa bsdus pa de ni tshogs yongs su rdzogs pa yin no// phyin ci ma log pa'i lta ba ni yang dag pa mthong ba ste/ de gnyis med par ni ma yin gyi de gnyis 'byor par byed pa nyid las 'byung ste/ de lta bas na gsang ba'i don du gnyer ba rnams kyis yang dag pa'i ye shes ma lus pa 'di la yod pas na gsang ba'i ye shes 'byung zhes bya ba'o// gsang ba'i ye shes las byung ba'i rnal 'byor pa ni snga ma lta bu nyid ma yin te/ de thams cad du 'gro bar 'gyur te/ rnal 'byor thams cad la thogs pa med par 'gyur ro// tshigs su bcad pas bstan pa de nyid la tshigs su bcad pa gnyis kyis bshad pa bstan pa ni/ shes rab ces bya ba la sogs pa gsungs pa yin te/ chos thams cad gnyis su med pa'i stong pa nyid du snang ba tsam du yang dag par yongs su shes pa ni shes rab kyi pha rol tu phyin pa ste/ sngags dang phyag rgya la sogs pas rnam par brtags pa'i lus la ma lus par rgyud ji lta ba bzhin du yongs su shes pa ni/ thabs kyi ting nge 'dzin gyi ye shes te/ mngon par byang chub pa lnga la sogs pa sbyor ba ste/ de dag tu brtags pa ni shin tu goms pa ste/ des dkyil 'khor du 'jug pa la sogs pa las thams cad las des gang rnam par dag pa ni dngos po de nyid kyis dag par 'gyur te/ gsang ba'i de kho na nyid kyi dngos po 'dir yang dngos po yongs su shes pa'i ngo bo nyid de/ rnal 'byor pa gang dngos po dag pa de nyid rnal 'byor gyi thob pa por 'gyur te/ thob pa la 'jug par byed pa yin no// rnal 'byor brtsams pa rnams ni lhun gyis grub par rang gi ro rtag tu 'bab pas dper na lha'i nor bu rtag par rgyun du rang gi 'od kyis snang bar gnas pa yin la/ de bzhin du 'di ni rtag tu rang gi 'od kyis bsgom pa yin no// gzhan du ni gsang ba 'di thams cad su zhig la bshad par bya zhe na/ rdo rje dbyings ni zhes bya ba la sogs pa gsungs pa yin te/ 'dir sangs rgyas dang byang chub sems dpa'i dgyes par mdzad pas na nyams dga' ba ste dkyil 'khor ro// de yang gang zhig dpal de kho na nyid las gsungs pa'i rdo rje dbyings kyi dkyil 'khor chen por dbang bskur ba mkhas pa ste/ thos pa mang ba dang / yang dag par so sor rtog pa dang ldan pa la thugs kyi gsang ba'i rnal 'byor mchog ni ting nge 'dzin te/ de mkhas pa zhes bya ba bla ma rnams kyis ji skad du gsungs pa'i gsang ba thams cad de/ bcom ldan 'das rdo rje 'chang bas gang du ji skad du gsungs pa de la de skad ces bya'o// de ston par byed pa'i gzhung la yang nye bar gdags pas ming de skad ces bya ba yin no// bcom ldan nyid kyi gsang ba'i rgyud// mi zad de ni rnam phye ba'i// tshig nyung dad pas ci nus par// bshad pas bsod nams gang thob pa// des ni zhi ba'i bde ba mchog // rdo rje can gyi gnas thob nas// 'gro ba sdug bsngal dba' 'khyil par// dbang med 'khor las 'don par shog // thams cad gsang ba'i bshad sbyor ba// rin chen 'byung tshig rin chen dngos// don rnams shin tu phra ba yang // gsang ba'i sgron mas snang bar byas// dpal thams cad gsang ba'i rgyud kyi bshad sbyar gsang ba'i sgron ma zhes bya ba/ slob dpon rin chen 'byung gnas zhi bas mdzad pa rdzogs so// // rgya gar gyi mkhan po pradz+nyA ka ra warma dang / zhu chen gyi lo tsA ba dge slong rin chen bzang pos bsgyur cing zhus te gtan la phab pa'o// 