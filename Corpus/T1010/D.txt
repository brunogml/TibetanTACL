@##// rgya gar skad du/ ma hA yak+Sha se nA pa ta ye nI lAM ba ra d+ha ra badzra pA Ni maN+Da la bi d+hi nA ma/ bod skad du/ gnod sbyin gyi sde dpon chen po lag na rdo rje gos sngon po can gyi dkyil 'khor gyi cho ga zhes bya ba dpal phyag na rdo rje la phyag 'tshal lo// 'gro ba rnams ni ma rig mun pas bsgribs shing rkyen gyi ri bos non pa rnams// gsal ba'i ye shes nub cing 'khor ba'i 'dam du bying // de 'dra'i 'gro ba mang po yid kyis mngon sum mthong // 'gro ba de dag sa bon gnas dang rtsol rkyen gyis// sdug bsngal mang po spyod cing gdug pas zin gyur pa// de las thar pa'i thabs dag gzhan gyis mi nus te// srid 'joms sdug bsngal thal mdzad dbugs tsha mi shigs 'dzin// gdug pa'i nad rnams ma lus thar mdzad snying rjes khros// 'jigs byed khro rgyal rngam pa'i gtso la dngos po kun gyis 'dud// de la rtag tu mos shing dang bas mngon sum snang bar mdzad// ji srid mnyes byas lhag pa'i lha yis gnang ba byin// rang nyams myong la gdug pa 'dul la dbang bskur gces// de dbang bskur phyir 'khor lo chen po'i cho ga dran// de nas rdo rje slob dpon mdun// slob ma snod dang ldan pa yis// maN+Dal zlum po khru gang tshad// byi dor legs byas me tog dgram// mkha' 'gro ma yi gtor ma bsham// snod ldan spyod lam legs byas te// slob dpon khyod ni dgongs su gsol// bdag ming 'di zhes bgyi ba ni// dus 'di nyid nas bzung nas ni// snying po byang chub thob kyi bar// bla ma dam par gsol 'debs kyis// bdag gi bla ma mdzad du gsol// sems can ma brgal bsgral ba dang // ma grol ba rnams dgrol ba dang // dbugs ma phyung ba dbugs phyung dang // mya ngan mi 'da' bzla ba dang // rdzogs pa'i sangs rgyas bsgrub pa dang // bla mar zhu bar khyod spro'am// slob dpon gnang ba byin nas ni// slob mas ci 'byor bas mchod nas// dgos pa thams cad dri bar bya// lung rnams phog la bsnyen pa bya// thim nas sdig pa sbyang ba'i phyir// zhi ba'i sbyin sreg bdun byas te// bar chad bsal phyir gtor ma gtang // tshogs bsags phyir ni mchod pa bsham// mkha' 'gro ma la gtor ma gtang // de nas gong ma'i maN+Dal de// byi dor legs byas me tog dgram// spyod lam legs byas mchod pa dbul// phyogs bcu'i sangs rgyas thams cad dang // dkyil 'khor gsang ba'i lha tshogs dang // byang chub sems dpa' thams cad la// sgo gsum dang bas phyag 'tshal lo// sangs rgyas chos dang dge 'dun la// mchod pa bla na med pas mchod// 'khor ba thog ma med pa nas// mtshams med lnga dang nye ba lnga// mi dge bcu dang lci ba brgyad// kha na ma tho la sogs pa// 'phags pa'i tshogs la so sor bshags// rkang gnyis gtso bo sangs rgyas dang // 'dod chags bral ba'i chos rnams dang // tshogs kyi gzhir gyur dge 'dun la// dang ba'i sems kyis skyabs su mchi// phyogs bcu mtha' yas zhing rnams na// mngon par rdzogs pa'i sangs rgyas rnams// ring po ma lon thams cad la// chos kyi 'khor lo bskor bar bskur// ji srid 'khor ba ma stongs par// mya ngan mi 'da' gsol ba gdab// 'jig rten dge bcu ji snyed pa// nyan thos rang rgyal dge sogs bcas// sangs rgyas sras bcas 'gro don mdzad// de dag la ni yi rang ngo // dge bcu ji snyed spyod pa dang // bsdu ba'i dngos po bzhi dang ni// pha rol phyin pa bcu la sogs// byang chub chen por bsngo bar bgyi// bdag gi lus 'di ji srid du// len pa rdo rje slob dpon dang // 'khor lo chen po'i lha tshogs dang // sangs rgyas sras dang bcas pa la// ngag yid dang bas dbul bar bgyi// byang chub mchog gi rang bzhin can// sems can kun la khyab par gnas// ma rtogs 'khor bar 'khyams pa rnams// de dag don du sems bskyed do// dus gsum sangs rgyas sras bcas pa'i// bslab dang slob par gyur ba yis// sems can don byed tshul khrims dang // sdom pa'i tshul khrims ldan pa dang // dge ba'i chos sdud tshul khrims dag // yang dag blangs te gnas bgyid do// dus 'di nyid nas bzung nas ni// 'khor ba'i nyes pas ma gos par// mchod pa kun dang ldan par ni// dus kun du ni lags par nos// sdig sgrib sbyang phyir slob ma ni// mang por slob ma zlos su gzhug // oM a mr-i te hUM/ de nas rdo rje slob dpon gyis// ting nge 'dzin ni gsum bsgoms te// mchod pa dang ni gtor ma bsham// sa yi bdag po rgyas par mchod// snang dang mi snang sa bdag la// sa blang ba yi gsol ba gdab// byin nam ma byin rtags kyis brtag // las dang sngags dang sbyin sreg dang // mtshan ma med pas sbyar ba'o// blo dang lha yis sa gzung ngo // lto 'phye brtags la sa brko ste// stegs bu byi dor legs byas la// rnal 'byor lus kyi khru gang tshad// 'phang du khru gang tshad dang sbyar// gser ram dngul lam 'jim pa las// byas pa'i bum pa bcu'am drug // btsal te legs par bkrus pa dang // dri zhim bsgo zhing dkar por bya'o// de nas bum pa'i nang du ni// kaN+Da ka ri br-i ha ti// shan tA ka ni daN+Do tA la dang // tig ta'i me tog sman lngar blugs// 'bras dang so ba sran ta ka / nas dang gro dang til dang ni// 'bru sna bum pa'i nang du blugs// gser dang dngul dang bye ru dang // mu tig man shel rin chen lnga// bum pa'i nang du blugs par bya// bu ram sbrang rtsi lan tshwa dang // mar dkar til gyi mar dang lnga// bum pa'i nang du blugs par bya'o// 'o ma chu yis sbyangs pa yang // bum pa'i nang du blugs la gzhag // de dag thams cad blugs pa la// gzungs kyi phreng ba bzlas par bya'o// kha tshar ma nyams ras yug gis// bum pa'i mgul ba bcings te gzhag // de nas stegs bu gru bzhi'i steng // maN+Dal zlum po lnga byas te// dbus kyi maN+Dal mthing ga la// shar dang lho dang nub dang byang // dkar dang ser dang dmar dang ljang // kha dog tshon gyis bsgyur la gzhag // gtso bo'i bum pa dbus su gzhag // 'khor gyi bum pa phyogs mtshams dang // las kyi bum pa byang shar mtshams// bum pa mi dmigs stong pa las// thig le dkar po baM du gyur// de gyur bdud rtsis bkang ba yi// rin po che yi bum par bsam// de yi steng du suM las ni// rin chen sna bzhi'i ri rab bsam// steng du sprin sgra bsnol ma las// sna tshogs rdo rje bsam par bya// de yi lte bar paM las ni// pad+ma 'dab brgyad ge sar bcas// pad+ma'i lte ba'i b+h+rUM las ni// gzhal yas khang ni mdzes par bsam// de yi nang du paM las ni// chu skyes pad+ma ge sar bcas// dam tshig 'khor lo bskyed par bya// de nas ye shes 'khor lo ni// ting nge 'dzin gyis spyan drangs nas// phyag rgya bzhi yis gnyis med bstim// sku gsung thugs kyis byin gyis brlab// spyan la sogs pas dbang bskur ro// mchod yon sngon du 'gro ba yis// mchod pa lnga ni phul la gzhag // phreng ba'i sngags ni rtsa gcig bzlas// de nas bum pa'i snying po ni// 'bum tsho gcig ni bsnyen pa dbul// dus dang grangs dang mtshan ma yis// thun mtshams sbyor ba re re la// gtso bo'i bsnyen pa brgya ru dbul// 'khor la lnga bcu rim gyis dbul// tshon sna lnga yi skud pa yis// gtso bo'i bum pa'i mgul nas bcing // gzungs thag slob dpon lag tu gzung // bum pa chos nyid ngang du bsam// sngags ni ye shes chu rgyun no// mchod pa gtor ma ci rigs bsham// mchod dang skyabs 'gro sems bskyed nas// yang dang yang du brtan por bya// dkyil 'khor gtso bo bskyed pa ni// sbyor ba dang po'i ting nge 'dzin// stong pa nyid ni bsgom pa'o// dkyil 'khor rgyal mchog ting nge 'dzin// lha bskyed gsal bar bsgom pa'o// las rgyal mchog gi ting nge 'dzin// ye shes lha la mchod pa nas// dbang bskur yan chad bsgom pa'o// skad cig ma yi ting 'dzin gyis// mig tu ma dang Ta las ni// nyi ma zla ba bsam par bya'o// lha yi dkyil 'khor mkha' la gdeg // sngags ni bzlas shing gsal bar bsgoms// skad cig ma yi ting 'dzin gyis// phyag na rdo rje phyag gnyis pa// mun nag chen po'i ser sprin 'dra// mdog ltar 'dug pa nga ro can// zhe sdang me ltar 'bar ba bsgom// rdo rje'i lta stangs bgegs bskrad do// hUM lus ngag sems la gnas pa'i bgegs// bgegs kyi tshogs kun nga la nyon// nga ni dpal ldan rdo rje'i stobs// bka' yi 'khor lo rab sbyor bas// nga yi bka' las su 'da' ba// sku gsung las byung dgas par bya// gal te dam tshig las 'das na// zhig 'gyur 'di la the tshom med// gdon gyi rigs su gtogs pa rnams// mi dang mi min 'byung po'i tshogs// 'di ru ma gnas gzhan du dengs// suM b+ha ni yi sngags bzlas shing // byang shar mtshams nas bskor bar bya// gom stabs brgyad pa'i gar byas te// lag pa bskyod dang rkang pa bskyod// smin ma bskyod dang rab 'degs dang // cung zad ngo tsha'i zur mig dang // brla rgyas stan la 'dug pa dang // kha yi pad+ma 'dzum dang bcas// cung zad dmar ba'i mche ba 'chang // kun+da ltar dkar phreng ba dang // skad cig ma yi ting 'dzin gyis// ra ba dra bar gyur pa'o// skyob pa sangs rgyas thams cad kyi// spyod pa'i tshul dang khyad par las// sa dang pha rol phyin pa la// lha mo khyod ni dbang du gyur// skyob pa shAkya seng ge yis// ji ltar bdud sde bcom pa ltar// de bzhin du ni bdud kyi sde// pham par bya ste dkyil 'khor bri// lha mo sa la thim par bsam// bdag nyid phyag na rdo rje yi// nga rgyal can dang cha lugs bcas// dpral bar dri yis thig le bya// mchod rdzas bkram la byin gyis brlab// spro ba bskyed pa'i tshigs bcad brjod// lha yi nga rgyal byas pa yis// lus pos phyogs bcu skor gyis bskor// spos dang dril bu lag tu thogs// ma lus phyogs na bzhugs pa yi// dpa' bo rnal 'byor dgongs su gsol// bdag ni ming 'di zhes bgyi bas// rdo rje can gyi dkyil 'khor 'dri// ding 'dir thams cad kun gshegs shig // dngos grub 'dir ni stsal du gsol// stegs bu chen po'i dbus gnas te// yang na de na gnas par bsam// grub pa'i grogs mchog mkhas pa yis// lha mo bzhi yi ting 'dzin zhugs// tshul bzhin dang ni ldan pa yis// phyogs bzhi nas ni gsol ba gdab// de bzhin gshegs pa kun zhi ba// de bzhin gshegs pa kun gyi gnas// chos kun bdag med pa yi dngos// dkyil 'khor dam pa bshad du gsol// mtshan rnams thams cad yang dag rdzogs// mtshan min thams cad rnam par spangs// kun du bzang po sku yi mchog // dkyil 'khor dam pa bshad du gsol// zhi ba'i mchog ni chos las byung // ye shes spyod pa rnam sbyong ba// kun du bzang po gsung gi mchog // dkyil 'khor dam pa bshad du gsol// sems dpa' kun gyi sems chen po// rang bzhin dag cing dri ma med// kun bzang thugs kyi 'khor los sgyur// dkyil 'khor dam pa bshad du gsol// de yis dri yi thig le ni// stegs bu'i steng du dgug bya ste// dbus su maN+Dal gru bzhi pa// phyogs mtshams rnams su zlum por bya'o// de yi steng du skad cig mas// mkha' la bteg pa'i 'khor lo rnams// phab la gdan du dbul bar bya'o// ye shes 'khor lo spyan drangs la// phyag rgya bzhi yis gnyis med bstim// gru gsum sngags kyis byin gyis brlab// spyan la sogs pas dbang bskur ro// mchod pa rnams kyis legs par mchod// bsnyen pa rdzogs pa'i bum pa la// byin gyis brlab la sogs pa nas// mchod pa yan chad rdzogs par bya'o// dri yi thig le re re la// rang rang bum pa dgod par bya// mchod pa'i rdzas rnams thams cad la// bsang gtor byas la dngos grub kyi// rdzas su gsol ba btab la gzhag // sngar gyi stegs bu yol bas gcad// slob dpon yol ba'i nang 'dug la// slob ma khrus byas spyod lam mdzes// dga' chen khyod la bdag ston to// slob dpon khyod ni dgongs su gsol// byang chub chen po'i tshul bstan pa'i// mgon po chen po bdag 'tshal lo// dam tshig de ni stsal du gsol// byang chub sems ni bdag la gsol// sangs rgyas chos dang dge 'dun te// skyabs gsum de ni bdag la gsol// thar pa chen po'i grong mchog tu// mgon po bdag ni 'jug par 'tshal// bu tshur theg pa chen po yi// gsang sngags spyod lam chen po dag // khyod la yang dag bstan par bya// khyod ni tshul chen snod yin te// dus gsum 'byung ba'i sangs rgyas rnams// sku gsung thugs kyi rdo rje can// rdo rje gsang sngags 'di bsgoms pas// dpa' bo byang chub shing drung du// thams cad mkhyen pa'i mtshan ma brnyes// gsang sngags sbyor ba mnyam med de// shAkya seng ge skyob pa yis// bdud sde shin tu mi bzad pa// dpung chen de dag de yis bcom// 'jig rten rjes 'jug par rtogs nas// 'khor lo bskor nas mya ngan 'das// de bas kun mkhyen thob bya'i phyir// bu yis blo gros 'di gyis shig // de nas rdo rje slob dpon gyis// mdun du maN+Dal zlum po ni// legs byas me tog tshom bu dgram// mchod pa rnams kyis legs par mchod// sngon du 'gro ba'i cho ga rnams// bya zhing sems ni gnas par bya'o// slob ma mi dmigs stong pa las// lha yi nga rgyal byas pa las// dpral ba snying ga mgrin pa ru// dri yi thig le gsum bya ste// slob dpon thugs ka'i sa bon las// sku gsung thugs kyi snying po spro// phyag mtshan gsum du gyur pa las// rdo rje slob ma'i mdun logs su// maN+Dal zlum po re re bya// me tog tshom bu dgram par bya// bsang gtor bya zhing mchod pa dbul// deng nas bzung nas bu khyod kyis// 'khor ba'i nyes pas ma phog pas// mchod pa kun dang ldan par ni// bu yis blo gros 'di gyis shig // de nas rdo rje slob mas mdun// maN+Dal byas te me tog dgram// de nas rdo rje slob dpon gyis// so shing sor ni brgyad pa las// phreng ba'i sngags ni lan gsum bzlas// slob ma la ni sbyin par bya// kha ni phyir bltas so shing bca'// maN+Dal phyogs su so shing dor// ltas kyi rim pa brtag pa dang // spro ba bskyed pa'i tshig brjod de// 'jig rten du ni kun mkhyen rnams// u du m+WA ra'i me tog bzhin// brgya lam na ni re 'ga' zhig // 'byung 'gyur yang ni mi 'byung ngo // gsang sngags spyod pa'i tshul 'byung ba// de bas kyang ni dkon pa ste// gang zhig mnyam med sems can don// mya ngan mi 'da' byed par nus// bskal pa bye ba du ma ru// chos kyi 'khor lo bskor ba dang // 'gro don mnyam med byed par nus// gzhan yang theg pa chen po yi// lam mchog 'di ni dpal dang ldan// khyed rnam de ring de bas na// thams cad mkhyen pa'i 'bras bu thob// rdzogs pa'i sangs rgyas nyid du 'gyur// des na bu yis brtson par gyis// de nas rdo rje slob dpon gyis// phreng ba'i sngags sam a mr-i tas// srung skud byas la btags la gzhag // yang na rak+Sha rak+Sha yis// slob ma de nyid bsrung bar bya// grub na bsrung ba'i 'khor lo bya// ku sha'i gdan bting a mr-i ta'i// sngags bzlas byang shar mtshams su nyal// lha yi nga rgyal gsal ba las// skad cig ma yi ting 'dzin gyis/ ma dang a yi ting 'dzin bya// u tiSh+Tha yi sngags brjod cing // lha yi 'khor lo mkha' la gdeg // 'jam la phra ba'i thig skud la// dri bzangs rnams kyis spangs la gzhag // sa bon las ni 'od 'phro bas// ye shes thig skud spyan drangs la// gnyis su med par bstims la gzhag // de nas 'dod lha'i nga rgyal byas// thig sna 'dren pa'i slob ma ni// mdzes pa'i lha mor bsam par bya// dz+dza dz+dza dz+dza/ brjod cing thig skud bsgyur// des kyang gsum brjod blang bar bya// de nas gnam thig ci rigs gdab// oM AHhUM swA hA/ sngags 'di brjod cing gdab par bya// dang por thig chen brgyad pa la// cha ni bcu drug phye ste gdab// de nas cha chung sum cu gnyis// phyogs rer cha chen bcu drug pa// cha chen brgyad ni nang du gtang // cha chen brgyad ni phyi ru gtang // phyi dang nang gi cha brgyad la// cha phran sum cu rtsa gnyis gdab// tshangs pa'i thig nas bgrangs pa yis// cha phran bcu drug phyogs bzhir gdab// phyogs re dag nas brtsis pa yis// dbus kyi lte ba'i cha phran gnyis// pad+ma'i ze 'bru'i cha phran gcig // 'dab ma brgyad la cha phran gsum// mu khyud nyi ma'i ze'u 'bru la// cha phran re re mnyam par gdab// bcu drug pa la cha phran bzhi// mu khyud cha phran gnyis su gdab// gru chad la ni cha phran gcig // de bas cha chen bzhir gnas te// sgo dang bcu gcig rdo rje la// cha chen gnyis ni mnyam par gdab// cha chen gcig la rta babs te// cha phran bzhi ru gdab par bya// cha chen gcig la cha phran bzhi// cha phran phyed ni pad+ma'o// gnyis ni chos kyi 'khor lo la'o// cha phyed gdugs kyi yu ba ste// cha gcig mdzes pa'i gdugs su bya// rdo rje me ri ma gtogs pa'o// tshon sna lnga ni stong par bsam// yi ge 'bru lnga byung bar bsam// oM hUM hrI khaM trAM/ thugs ka yi ni sa bon las// 'od 'phros ye shes tshon rtsi dbab// thim pas tshon rtsi lnga ru bsam// slob ma lag pa bde ba yis// rngul tshon gzhal yas bri bar bya// dbus kyi lte ba ser po la// ge sar 'od dang bcas pa'o// 'khor lo rtsibs ni mthing ga'o// dbus su nyi ma'i dkyil 'khor la// gtso bo'i gdan steng phyag mtshan dgod// 'khor lo'i lte bar de bkod nas// rtsibs su 'khor rnams dgod pa ni// thod pa gri gug nag po'o// mu khyud zlum po mthing ga la// rtse gsum 'bar bas bskor bar bya// mu khyud zlum po mthing ga la// thod pa'i phreng bas bskor bar bya// sgo bzhi gru chad phyogs dang bstun// dkar dang ser dang dmar dang ljang // kun gyi nang rol nag por bya// rgyan la sogs pa spyi dang mthun// rdo rje ma ri bcas pa bri// phyi rol dur khrod 'jigs pas bskor// de nas rdo rje slob dpon ni// tshogs gnyis yongs su rdzogs byas nas// phyi nang stong pa nyid du bsam// shU n+ya tA yis brtan par bya// de nas bdag nyid hU~M du bsam// gur dang ra ba me rir bcas// yaM dang ba~M las rlung dang chu// la~M dang ra~M dang e las ni// 'byung ba lnga'i ni gyur pa las// 'khor lo rtsibs bzhi mu khyud bcas// sgo bzhi rgyan dang ldan par bsam// tshangs dang brgya byin dri za dang // chu lha ku be ra yi gdan// dbus su nyi ma zla ba'i steng // hU~M dang nyi ma zla ba bsam// de yi bar du sa bon las// gtso bo yab yum sku bskyed do// de nas rdo rje slob dpon ni// rang 'dod lha yi nga rgyal bya// zhal gcig phyag gnyis gsal ba dang // dpral bar khrag gi thig le bya// sngags 'di brjod cing dkyil 'khor bskor// lan gsum bskor la shar du 'jug // oM badzra d+ha rod sa ma ya swA hA/ sngags de brjod cing ting 'dzin gyis// gzhal yas khang ni sgo dbye'o// bla re rgyal mtshan ba dan gdugs// dar dpyangs dang ni yol bar bcas// lnga ldi dar dang ras kyis bklubs// grwa bzhir mda' bzhi me long bzhi// stegs bu'i zur la dgod par bya// zhal bsil la sogs mchod pa'i rdzas// ji ltar 'byor par dgram par bya// phyi nang mkha' 'gro'i gtor ma dang // tshogs kyi zhal zas phyogs bzhir dgram// skad cig ma yi ting 'dzin dang // bskyed tshul rgyas pa'i rim pa yis// 'dod yon lnga dang bdud rtsi lnga// skad cig ma yis ye shes su// gsal bar byin gyis brlabs la gzhag // de nas rdo rje slob dpon gyis// las kyi phyag rgya byin brlabs la// mkha' gsang byin gyis brlabs byas nas// gnyis su med pa'i sbyor ba bya// thugs ka yi ni sa bon las// phyogs bcur 'od zer 'phros pa las// dus gsum sangs rgyas yab yum bcas// spyi bo'i gtsug tu spyan drangs la// tshangs pa'i bu ga'i nang nas gzhug // gsang ba'i rdo rje'i lam nas dbyung // yum gyi pad+ma'i ge sar la// sgrub pa'i thabs nas gsungs pa bzhin// yab yum sgo mar bcas pa bsam// oM s+pha ra Na hUM phaT/ sngags de brjod pas rang rang gi// gnas su gdan la bzhugs par bsgom// de nas sa bon 'od zer gyis// phyag rgya ye shes 'khor lo rnams// mdun gyi mkha' la spyan drangs te// bsang gtor bya zhing mchod pa dbul// phyag rgya bzhi yis gnyis med bstim// mkha' la bteg la bstim byas nas// nus par ldan nas byin brlabs ni// 'bru gsum sngags kyis byin gyis brlab// spyan la sogs pas dbang bskur ro// mi bskyod dbul brgyan par bsam// skad cig ma yi ting 'dzin gyis// phyi nang bstan skyong spyan drang ngo // zhal bsil gdan dang sku khrus gsol// de nas mchod pa rnam lnga dbul// bshos dang zhal zas sna tshogs dbul// rgyan dang na bza' sna tshogs dbul// gong gi mchod rdzas lhag ma yis// phyi yi bstan skyong rgyas par mchod// de nas sgrub khang phyi rol du// 'byung po'i gtor ma gtang bar bya'o// las kyi rim pa de rnams ni// zhal gcig phyag gnyis pa yis bya'o// de nas skad cig ting 'dzin gyis// zhal gsum phyag drug nga rgyal byas// nang dang gsang ba bla med dang // dngos dang ting nge 'dzin gyis dbul// thabs dang shes rab gnyis med pa'i// kha sbyor nyi zla'i 'phro 'du las// bgegs rigs stong phrag 'joms mdzad pa'i// 'khor lo'i bdag po phyag 'tshal bstod// thabs dang shes rab sbyor ba yi// kha sbyor nyi zla'i 'phro 'du las// dri za'i gdug pa 'dul mdzad pa'i// bdud las rgyal la phyag 'tshal bstod// thabs dang shes rab sbyor ba yi// kha sbyor nyi zla'i 'phro 'du las// gshin rje'i gdug pa 'dul mdzad pa'i// rdo rje gzi brjid phyag 'tshal bstod// thabs dang shes rab sbyor ba yis// kha sbyor nyi zla'i 'phro 'du las// chu lha'i gdug pa 'dul mdzad pa'i// rngam sgra sgrogs la phyag 'tshal bstod// thabs dang shes rab sbyor ba yi// kha sbyor nyi zla'i 'phro 'du las// gnod sbyin gdug pa 'dul mdzad pa'i// rdo rje phrin las phyag 'tshal bstod// 'byung ba lnga yi bdag nyid che// mdzes ldan 'od zer can dang ni// mdangs ldan sgra dbyangs rlung 'byin te// skyed byed las kun sgrub pa la// 'gugs shing sgrub pa sdom zhing 'dzin// mtha' rtul las rnams sgrub la bstod// ces bstod pa rnams kyang dbul bar bya// mkha' 'gro'i gtor ma byin gyis brlab// chos rnams gzugs brnyan lta bu ste// dag cing gsal la rnyog pa med// gzung du med cing brjod du med// rgyu dang las las kun du byung // de bzhin nyid las nges par skyes// bden pa des ni dkyil 'khor du// gzugs brnyan gsal ba'i slob ma ni// kun gyis dri ma med mthong shog // de nas rdo rje slob ma ni// khrus byas spyod lam mdzes pa yis// sgrub pa'i grogs mchog mkhas pa yis// sgrub khang phyi ru tshig 'di bsgrags// de bzhin gshegs pa thams cad kyi// mchog tu gsang ba'i dkyil 'khor du// ma mthong snod dang mi ldan na// su la'ang ston par ma byed cig // de nas bdud rtsi lnga yi chu// blangs nas byin gyis brlab par bya// sku gsung thugs kyi snying po 'di// nyi shu rtsa gcig bzlas la sbyin// 'di ni rdo rje dam tshig chu// srungs shig ma bsrungs sreg par byed// bsrungs na dngos grub ster bar byed// bdud rtsi 'di ni myang bar gyis// oM pany+tsa a mr-i ta u da ka Tha Tha zhes blud// de nas rdo rje slob dpon gyis// slob ma lha ru byin gyis brlab// sgrub pa'i grogs mchog dam pa yis// gdong g.yogs dar ram ras kyis bcings// rdo rje dril bu lag tu gtad// rdo rje nas bzung ha ha yis// sngags kyi dkyil 'khor lan gsum bskor// de nas yol ba'i nang khrid la// phyag 'tshal me tog dor bar bya// lha rnams gang la phog pa ste// slob dpon gyis ni blta bar bya// de nas rdzas kyi dud pa btang // rdo rje slob dpon thugs ka nas// kha dog dmar po'i a bton te// slob ma'i snying gar gzhug par bya// slob mas nyams kyi bde ba bsgom// 'phar dang ldeg pa'i rtags byung na// de nyid brtan pa'i yan lag bya// de nas phyag na rdo rje nyid// slob ma'i spyi bor spyan drangs la// yi ge hU~M du gyur par bsam// de gyur rtse lnga de nyid can// zhu nas tshangs pa'i bu gar zhugs// snying gi dkyil du lha ru gyur// oM nI lAM ba ra d+ha ra badzra pA Ni tsit+ta maN+Dal badzra sa ma ya lhan/ sngags 'di brjod la gsal bar bsam// mthu stobs phyag na rdo rje ni// khyod kyi snying du yang dag zhugs// rtag tu yi dam lha yin gyis// tshul 'di smra bar ma byed cig // gal te tshul 'di smras na ni// de ma thag tu dral te gshegs// da ni phyag na rdo rje ste// nga yis bsgo ba'i las nyon cig // ma mos brnyas par ma byed cig // gal te khyod kyis brnyas na ni// dam tshig 'dis ni sreg par byed// tsha ba chen po'i gnas su sreg // rang bzhin rnam dag bdag nyid lus// dpa' bo dbang phyug ma yi gnas// dri med rang bzhin dkyil 'khor ni// bu khyod kyis ni blta bar gyis// gdong nas dkrol te 'khor lo yis// de bzhin nyid ni bstan par bya// gtso bo sgo bar bcas par bstan// de nas rdo rje slob ma yis// spyod lam legs par bsrungs pa yis// bsam gyis mi khyab dam chos snod// dbang bskur dam pa mdzad du gsol// de nas bum pa rnams kyi chu// rnam rgyal las kyi bum par blugs// chu de mi dmigs stong pa las// mthing ga'i mdog can hUM du gyur// de gyur rtse lnga de nyid can// de las 'od 'phros 'dus pa las// sangs rgyas mi bskyod pa ru gyur// sa bon las ni 'od 'phros nas// ye shes mi bskyod spyan drangs te// phyag rgya bzhi yi gnyis med bstim// de la mchod pa rnam lnga dbul// de nyid chu ru gyur pa yis// slob ma la ni dbang bskur ro// sku gsum dam tshig las byung ba'i// ye shes bdud rtsi dri ma med// lha yi chu ni dag pa yis// mi bskyod par ni dbang bskur ro// oM badzra a daR+sha shU n+ya tA a b+hi Shiny+tsA mi/ slob ma mi bskyod pa ru bsam// de la mchod pa rnam lnga dbul// con pa na mi dmigs A ru gyur// AM gyur rin chen AM gis mtshan// de las 'od 'phros 'dus pa las// sangs rgyas rin chen 'byung ldan bsam// sa bon las ni 'od 'phros pas// ye shes rin chen 'byung ldan ni// mdun gyi mkha' la spyan drangs te// phyag rgya bzhi yis gnyis med bstim// 'bru gsum sngags kyis byin gyis brlab// de nas mchod pa rnam lnga dbul// de nyid cod pan gyur pa yis// slob ma la ni dbang bskur ro// sangs rgyas kun gyi rgyal srid de// dbu rgyan rin chen bla na med// dbu rgyan rin chen mchog 'gro ma// rdzogs sangs rgyas su dbang bskur ro// oM badzra sa ma ya tA dz+nyA na rat+na saM b+ha hUM a b+hi Shiny+tsA mi/ slob ma rin chen 'byung ldan bsam// de la mchod pa rnam lngas mchod// rdo rje mi dmigs dzr-IM du gyur// de gyur pad+ma dzr-IM gis mtshan// de las 'od 'phros 'dus pa las// sangs rgyas 'od dpag med du gyur// sa bon las ni 'od zer 'phros// ye shes sems dpa' 'od dpag med// mdun gyi mkha' la spyan drangs te// phyag rgya bzhi yis gnyis med bstim// 'bru gsum sngags kyis byin gyis brlab// de la mchod pa rnam lnga dbul// de nyid rdo rjer gyur pa yis// slob ma la ni dbang bskur ro// sangs rgyas kun gyi rdo rje'i dbang // mi phyed rdo rje gsal ba las// chos rnams kun gyi sgor gyur pa// rdo rje chos kyi dbang bskur ro// oM pradz+nyA A be sha dz+nyA na a b+hi Shiny+tsA mi/ slob ma 'od dpag med du bsam// de la mchod pa rnam lnga dbul// dril bu mi dmigs khaM du gyur// de gyur ral gri khaM gis mtshan// de las 'od 'phros 'dus pa las// sangs rgyas don yod grub par gyur// sa bon las ni 'od 'phros pas// ye shes don yod grub pa ni// mdun gyi mkha' la spyan drangs te// phyag rgya bzhi yis gnyis med bstim// 'bru gsum sngags kyis byin gyis brlab// de la mchod pa rnam lnga dbul// de nyid dril bur gyur pa yis// slob ma la ni dbang bskur ro// thabs dang shes ldan ldan pa yis// 'gro don mnyam med byed pa yis// mchod pa'i rdzas rnams rdzogs byed pa// dril bu las kyi dbang bskur ro// oM tiSh+Tha a nu ta na dz+nyA na pa te badzra a b+hi Shiny+tsA mi/ de nas rdo rje dril bu gnyis// kha sbyar tshul du bsnol la sbyin// lag tu gtang la gsil du gzhug // slob ma don yod grub par bsam// de la mchod pa rnam lngas mchod// slob ma mi dmigs oM du gyur// de gyur 'khor lo oM gyis mtshan// de las 'od 'phros 'dus pa las// sangs rgyas rnam par snang mdzad gyur// sa bon las ni 'od zer 'phros// ye shes rnam par snang mdzad ni// mdun gyi mkha' la spyan drangs te// phyag rgya bzhi yis gnyis med bstim// 'bru gsum sngags kyis byin gyis brlab// rdo rje ming gis dbang bskur bas// byang chub snying po'i bar du ni// cis kyang mi chod mi shigs pa'i// rdo rje ming du rab tu grags// oM tre tsakra a mo g+ha dz+nyA na badzra a b+hi Shiny+tsA mi/ slob ma rnam par snang mdzad bsam// de la mchod pa rnam lnga dbul// chu dang cod pan rdo rje dang // dril bu dang ni ming gi dbang // rig pa yi ni dbang lnga'o// sangs rgyas lnga ni rnam dag rgyu// dbang lnga yis ni thob pa yin// ma rig pa las 'das nas kyang // ye shes lnga ni rim gyis 'thob// de nas rdo rje slob dpon gyis// lag tu spos thogs dril bu gsil// dkyil 'khor 'khor lo rgyas par mchod// yi ge nyi shu rtsa gcig pa// lan gsum bar du bzlas par bya'o// bcom ldan bdag gis byin rlabs ni// 'di la 'go bar mdzad du gsol// sngags kyi dngos grub stsal du gsol// brtul zhugs brtan par mdzad du gsol// slob ma'i lag tu me tog gtad// nyi shu rtsa gcig lan gsum bzlas// de nas rdo rje slob ma yis// lha dang slob dpon bcas pa la// me tog phul te tshig 'di brjod// bcom ldan bdag gis bzung lags kyis// bdag la 'go bar mdzad du gsol// de nas rdo rje slob dpon gyis// rdo rje lag tu blang byas te// ye shes rdo rjer byin brlabs nas// 'di ni sangs rgyas thams cad kyi// mthu stobs mnga' bdag phyag na gnas// khyod kyis kyang ni rtag tu gzung // phyag na rdo rje'i brtul zhugs brtan// oM badzra sa ma ya s+t+waM b+ha ya a b+hi Shiny+tsA mi/ sngags de brjod la slob ma yi// lag tu rdo rje gtad par bya'o// de nas rdo rje slob dpon gyis// rgyan dang cha lugs thams cad pa// slob ma la ni bskor nas gzhag // zhal gsum phyag drug sgom du gzhug // rgyan dang cha lugs 'bar ba ni// dpa' bo bu yis blang bar gyis// phyag na rdo rje'i brtul zhugs brtan// phyi rol nang na yang dag gnas// oM nI lAM ba ra d+ha ra badzra pA Ni he he/ sngags de brjod la brtan par bya'o// de nas rdo rje slob dpon gyis// thub pa chen po'i cha lugs zhugs// slob ma la ni chos gos bskon// nga ni shAkya seng ge ste// rgyan cha phyag na rdo rje bcas// 'di kun nga yi sprul pa ste// ma 'jigs 'jigs par ma byed cig // khyod ni 'khor ba'i 'jigs las thar// mi bskyod sangs rgyas zhing dag tu// rgyal ba'i sras su skye bar 'gyur// oM badzra rak+Sha rak+Sha hUM a b+hi Shiny+tsA mi// sngags de brjod la bsrungs la gzhag // bu khyod 'khor lo'i dbang bskur gyis// sangs rgyas kun gyi bdag nyid yin// phyag na rdo rje'i mthu stobs can// de bzhin gshegs par lung bstan no// khams gsum bdag po rgyal srid che// dpal ldan yon tan 'byung ba'i gnas// bdud kyi sde rnams bcom zin gyis// khyod kyis grong khyer mchog tu zhugs// oM nI lAM ba ra d+ha ra badzra pA Ni sid+d+hi sa ma ya s+t+waM b+ha ya a b+hi Shiny+tsA mi/ sngags de brjod la lung bstan no// slob ma spyod lam mdzes pa yis// mtshan ma med pa 'gro ba'i don// gang dag bdag gis byed nus pas// phyir mi ldog pa'i dbang bskur che// dpa' bo chen po bdag la gsol// de nas rdo rje slob dpon gyis// dkyil 'khor 'khor lo mchod par bya// de nas seng ge'i khri bshams la// slob ma gzhag ste dbang bskur ro// ji ltar bltams pa tsam gyis kyang // lha rnams kyis ni sku khrus gsol// de bzhin lha yi bdud rtsi yis// sku khrus dam pa gsol bar bya// oM badzra a b+hi She ka a b+hi Shiny+tsA mi/ dung bud rnga chen rdung du gzhug // po ti glegs bam lag tu gtad// chos kyi rgyal por dbang bskur ro// slob dpon thugs kar zla ba bsam// de yi steng du yig 'bru bsam// de gyur rtse lnga de nyid can// de yi lte ba'i nang du ni// lha yi 'khor lo bsam par bya// rdo rje slob ma'i snying gar yang // zla ba hUM dang rdo rje bsam// nga yi lte ba stong pa ru// slob dpon thugs las 'khor lo bton// slob ma'i snying gar bstims la gzhag // ye shes 'khor lo spyan drangs la// phyag rgya bzhi yis gnyis med bstim// 'bru gsum sngags kyis byin gyis brlab// spyan la sogs pas dbang bskur ro// rnal 'byor 'di ni shes pa yis// mi bya ba ni gang yang med// dpa' bo chen po nga yi bkas// 'dod yon lnga la spyad par gyis// oM su pra tiSh+Tha swA hA/ de nas rjes su gnang ba'i dbang // slob ma la ni bskur bar bya// deng nas bzung nas bu khyod kyis// lus dang srog la mi phongs par// chos kyi 'khor lo bskor ba dang // 'gro ba'i don ni dpag med byos// sems can gzugs brnyan lta bu ste// rten cing 'brel pa'i chos dang ldan// khams gsum de ltar shes nas ni// sems can don ni mtshungs med byos// de nas slob ma'i dbang bcu ste// phal cher bum pa la brten pas// bum pa'i dbang zhes brjod pa yin// phyir mi ldog dang rjes su gnang // rdo rje slob dpon dbang yin no// lus ni dri ma 'khrud pa'o// nyon mongs pa yi sgrib pa spangs// sa ni dang po thob par byed// dbang bskur rim pa bcu gnyis so// de nas gsang ba'i dbang bskur te// dang por snod ldan slob ma yis// tshogs dang dpa' bo'i ston mo bya// shes rab ma ni bcu gnyis sam// bcu drug nyi shu rtsa bzhi'i bar// rgyal rigs rje'u rigs bram ze'i rigs// mig dkyus ring zhing sha mdangs dkar// mnyen lcug 'khril sdem gzhon tshul can// lus la nu 'bur kha dri zhim// smra na ngag 'jam mdzes par 'gro// yon tan gzhan yang ldan btsal te// slob dpon mdun du maN+Dal ni// gru bzhi lham pa khru gang tshad// byi dor legs byas me tog dgram// slob dpon khyod ni dgongs su gsol// gsang spyod thabs dang ldan pa yi// shes rab chen po'i snod 'gyur phyir// dbang bskur chen po mdzad du gsol// gsang spyod thabs dang ldan pa yi// ye shes bdud rtsi dri ma med// bdud rtsi chen po'i ro myang phyir// dbang bskur 'di la khyod spro'am// slob dpon khyod ni dgongs su gsol// lha mo 'di ni khyad par can// yon tan mtha' yas ldan pa ste// gsang spyod thabs kyi sbyor ba las// gsang ba'i dbang bskur mdzad du gsol// de nas rdul tshon gzhal yas khang // nang du gsang ba'i yum bzhag nas// de nas sa bon 'od zer gyis// dus gsum rgyal ba rnams kyi yum// phang na gnas pa'i lha mo rnams// spyi bo'i gtsug tu spyan drangs te// tshangs pa'i bu ga'i lam du zhugs// gsang ba'i pad+ma'i ge sar la// mdzes pa'i lha mo lnga ru bsam// rgyan dang cha lugs gsal bar bsgom// de nas rdo rje slob dpon gyis// dus gsum sangs rgyas thams cad ni// spyi bo'i gtsug tu spyan drangs nas// tshangs pa'i bu ga'i lam zhugs nas// rdo rje bum pa'i 'khor lo la// rgyal ba sangs rgyas lnga ru gyur// rgyan dang cha lugs gsal bar bsgom// mkha' gsang byin gyis brlab pa dang // gnyis su med pa'i sbyor ba bya// yab yum 'khril sbyor bsgom pa yis// ye shes gsal ba'i byang chub sems// phab nas mtshan dang ldan par blugs// dpa' bo rnal 'byor ma kun gyis// dam tshig 'di ni ngo mtshar che// khams lnga yi ni ro yis gang // bde ba chen po myang bar gyis// rdzas de slob ma'i lce la gzhag // a ho su kha skal chen po// dngos grub dam pa stsal du gsol// 'das pa'i rdo rje 'chang sogs kyis// ji ltar sangs rgyas sras dbang bskur// byang chub sems ni yid 'ong bas// de bzhin bu khyod dbang bskur ro// de nas shes rab ye shes dbang // shin tu zab pa'i tshul du bskur// bdud rtsi lnga yi chu la sogs// shes rab ma yi lus kun bkru// dzA ti tsan+dan ga bur dris// shes rab ma yi lus la byugs// lha mo 'di ni khyad par che// bde ba mtha' yas ster byed ma// blangs nas rnam pa thams cad du// bu yis bla med mchod par gyis// byang chub sems ni bla na med// bu yis ci dgar za nus sam// phyag rgya lnga las byung ba yi// rig ma dad pas mchod nus sam// bshang gci khu ba rak+ta sogs// 'di nyid du ni za nus sam// nga yi gsang ba'i pad+ma 'di// bde ba myur du skyed pa ste// khyod kyis rtag tu mchod nus sam// ji skad bshad pa'i dam tshig rnams// lha mo'i pad+ma mchod par bgyi// de nas rdo rje slob dpon gyis// shes rab lag pa g.yon pa dang // slob ma'i lag pa g.yas pa gnyis// dar gyis mdud pa byas la gzhag // brda yi dkyil 'khor bris pa'i steng // pi dar stan la sogs pa'am// dar gyi blo stan 'phar ma bting // rdo rje khro bo rtag tu bskyod// me 'od 'bar ba bsgom par bya// steng gi pad+ma'i snying po bcu// shes pa rang gsal ngang la gzhag // slob ma'i lag pa g.yas pa yis// shes rab mkhal ma g.yon mnan nas// slob ma'i lag pa g.yon pa yis// gsang ba'i pad+ma kha phye ste// pad+ma ge sar snying po btsal// shes rab bum pa'i mgul chings kyis// slob ma'i bum pa mgul pa bcing // bde ba kha sbyor bsgom par bya'o// pad+ma ze 'bru rgyas pa dang // rdo rje lag gi khrig sgo gzhug // gnyis su med pa'i sbyor ba bya// rlung la goms pas rlung la gtang // sngags kyi rtsa sgo dgag pa dang // sor mos bsdam zhing glod pa dang // pad+ma'i ge sar snying po de// rdo rje bu gar bcug la gzung // nyams kyi stobs kyis nang du 'then// bde ba gsal la mi rtog pa// lhan cig skyes pa'i ye shes myong // de yi nyams dang mi 'bral bar// cung zhig de la gnas par bya// de ni rdo rje chu 'thung gis// bsgom pa cung zhig bya ba yin// mi gsal ye shes ma yin na// rol pa'i sgra la sems gtad la// yang dang yang du nyams su blang // de yis ye shes skye bar 'gyur// de nas gnyis ka ngal bar ldang // pad+ma dang ni rdo rje nas// byang chub sems kyi kun+da la// rdo rje sems dpa'i rang bzhin pas// lce yis blang zhing gzhib par bya// kun+da lta bu'i byang chub sems// rang gi sems la bstim par bya// gnyis med ye shes gsal bar 'gyur// shes rab ma yi rkang pa g.yon// slob ma'i spyi bor bzhag nas ni// nga dang rdo rje slob dpon dang // mched dang lcam bral thams cad la// khams gsum sems can ma lus pa// ma mos brnyas par ma byed cig // gzhan yang dam tshig bshad pa rnams// rtag tu khyod kyis bsrung ba gyis// deng nas bzung nas bu khyod kyis// ji srid byang chub ma thob par// sems can kun gyi don rnams ni// rtag tu rmi lam bzhin du gyis// zhes brjod par bya'o// de nas bzhi pa tshig gi dbang // bla ma'i zhal las shes par bya'o// mjug gi las kyi cho ga ni// mkha' la bteg nas bzhugs pa yi// 'khor lo chen po'i lha tshogs la// mchod pa'i yo byad 'byor tshad dbul// de nas dkyil 'khor rgyan rnams bsdu// rdo rje sems dpa'i snying po yis// bshags pa ci tsam 'grub par bya// mkha' 'gro rnams la gtor mas mchod// tshogs dang dpa' bo'i ston mo bya// oM kr-i to ba la sogs pa yis// ye shes 'khor lo gshegs su gsol// dzaHhUM baM hoHsa dam tshig bsdu/ 'gro ba 'dod pa tha dad pas// de la dgongs nas bde gshegs kyis// mos pa tha dad drang ba'i phyir// 'gro la brtse bas byang chub lam// sna tshogs tha dad gsungs pa kun// gang zhig 'ga' la phan phyir du// gsal ba'i sgron mar gsungs pa yin// de la brten nas yun ring mos pa yis// 'dod lha'i zhal mthong de tshe lhag lhas gnang ba byin// ma smin smin byed yon tan kun 'byung ba'i// shes rab bzang zhing mang thos rlom sems med// brtson 'grus drag cing sran thub brtan blo can// bla ma la gus dad ldan snying rjer ldan// de 'dra'i slob ma bzang po btsal nas ni// rdzogs pa'i byang chub mchog tu dbang bskur ro// 'gro la brtse bas dbang bskur cho ga sbyar// yun rings bsgoms pas mi 'grub gang yang med// ngal ba'i dge rtsa ci yod bsod nams kyis// sgrub po dngos grub rnam gnyis thob par shog // dpal phyag na rdo rje'i dkyil 'khor gyi cho ga nam gru'i rigs las byung ba'i dngos grub brnyes pa slob dpon dzA ba ri pa'i zhal snga nas mdzad pa rdzogs so// // bal po'i mkhan po paN+Di ta de ba pU r+Nam ti dang / bod kyi lo tsA ba dge slong chos kyi bzang pos bsgyur cing zhus te gtan la phab pa'o// 