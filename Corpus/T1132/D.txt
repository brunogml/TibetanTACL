@##// rgya gar skad du/ a mr-i ta sid+d+hi mU la nA ma/ bod skad du/ bdud rtsi grub pa'i rtsa ba zhes bya ba/ dpal he ru ka la phyag 'tshal lo// spyan gsum rab ldan dbu bcad sku mdog dmar// 'chi ba'i 'jigs sel rnal 'byor pho mo yi// phyag rgya 'dzin cing biR+Wa ting 'dzin gyis// skyob mdzad phyag rgya'i zhabs la bdag 'dud do// phyag rgya chen po rnams bshad bya// mi ni gang gis thos pa la// lha rnams kun gyis bkur sti mdzad// skye ba bye ba stong dag tu// legs las rgya chen rnams byas pas// de thob 'khor ba'i rgya mtsho la// pha rol tu ni rnal 'byor 'gro// g.yon pa'i rting pas bshang lam dgag // g.yas pa cung zad brkyang byas la// mtheb chen bol gong lag pas gzung // snying ga lkog mas mnan pa ni// sgo dgu dgag pa'i sbyor ba'o// de yi rtsa gsum dag la ni// rim pa bzhin du bsnun par bya// 'di ni las kyi phyag rgya'o// rkang pa gcig pa sems bsdu zhing // rlung rnams gcig tu bsdus bya ste// rlung gis bsdam pa brtsam par bya// nyi zla gnyis ni gcig par bya// de ltar byas na rlung ni 'gag // 'di ni dam tshig phyag rgya'o// bshang lam 'khor lo gyen du bzlog // thig le sgra bcas gyen du bslang // rtsa rnams thams cad rab tu g.yo// mchog gi rtsa ni gyen du 'ong // lus ngag yid gsum sbyor ba yis// sku gsung thugs ni bsgrub par bya// goms pa brtan par gyur pa yis// rang gi me ni gsal ba'o// phyag rgya 'di yis thams cad du// rnal 'byor pa ni nges par 'gro// 'di ni kha sbyor sbyor ba ste// rtsa ba'i gdams par 'dod pa'o// 'di ni rlung gi sbyor ba yin// mkhas pa rnams kyis 'di bsgrub po// phyag rgya gnyis su shes par bya// ji bzhin bsdam pa'i cho ga shes// dzo ni lha mo'i phyag rgya yin// ling+ga'i phyag rgya lha yin no// pho dang mo yi sbyor ba las// phyi rol du ni skyes pa 'byung // ji bzhin sbyor ba 'di gnyis kyis// skye ba nang du gsang bar bya// rtsa ni bud med gzugs can te// skyes pa med na 'bras bu med// phyag rgya che dang bsdams pa che// dbye ba med na 'bras bu med// rlung ni 'khor lo gcig tu bsdu// ji srid bsdams pa bzhin du bya// rnal 'byor ba yis bshig par bya// rang gi rlung sems bshig par bya// sbyor ba'i rim pas bshig par bya// rlung ni stobs dang ldan byas la// dbu ma'i sgo ru gzhug bya ste// 'khor lo bzhi po rlung gis dbug // lag gnyis ling+ga'i phyag rgya bca'// de ni sa la gzhag nas su// rkang pa'i rtse mo sa la gzugs// brla ni brdab par bya ba yis// rlung gis rlung ni bshig par bya// rlung gis rlung la bteg par bya// rlung gis rlung ni gsad par bya// rlung gis yongs la khyab pa yis// rlung gis dngos grub thams cad sbyin// rlung gis 'chi ba med par 'gyur// des ni bdud rtsi grub par ni// bi R+Wa nga yis yang dag bshad// legs par bsdams pa lus kyi las// rdo rje rlung rtse bye ba yis// lhun po yi ni bar dag tu// dgug pa'i sbyor ba 'di yis ni// tshangs sogs mdud pa bshig par bya// lhun po'i steng du lha rnams 'gro// lhun po dag ni g.yo 'gyur te// des ni thams cad brgyal bar 'gyur// tshangs pa la sogs lha rnams bsad// dang po yi ni sbyor ba yis// tshangs pa'i mdud pa bshig par bya// de nas dbang phyug mdud pa bshig // de bshig nas ni biSh+Nu bshig // de nas gti mug la sogs spangs// gtsug tor sgo ni sbas pa la// rlung gis sgo ni rnam par dbye// de ni 'bigs pa chen po'o// bsdam pa che dang 'bigs pa che// phyag rgya che ni gsum pa yin// 'di ni gsang dbang gsum yin no// 'di dag gis na sbyor grub grags// de nyid gsum ni gang rig pas// de ni 'jig rten gsum rig go// gang gis 'di la goms byas na// thams cad kyi ni mnga' bdag 'gyur// gsang ba lha yi lha rnams dang // mi yi bdag po'i bdag por 'gyur// dbang bskur kun la dbang ba yin// thams cad ma lus lhag par 'gyur// des na lha rnams kun gyi dbang // chos kyi phyag rgyar 'dod pa'o// phyag rgya che la goms par bya// phyag rgya 'di las thams cad 'byung // grub pa chen po 'byung ba yin// phyag rgya chen po gang yin pa// rnam gnyis de ni dam pa dang // 'chi ba las ni grol ba dang // lus sems dag la bde ba 'byung // sems la gnas pa tsam gyis kyang // mngal du skye bar mi 'gyur ro// dang po'i ming ni yi ge yin// sbyor ba ldan pa bshad par bya// dad dang ldan pa'i sbyor ba yin// rnal 'byor pa ni nges par ni// phyag rgya chen po 'grub pa yin// phyag rgya chen po bshad par bya// rkang pa lag pa bsdam bya ste// rlung ni lan gsum 'thungs byas la// rtsa rnams thams cad 'then par bya// langs pas rtsa rnams gyen du phyogs// nad rnams thams cad bcom nas ni// phyag rgya chen po'i don yang rdzogs// ji ltar nam mkha' bar snang la// sprin tshogs 'bar ba 'khrigs pa de// rlung gi shugs kyis gtor ba ltar// de ltar lus 'di dag la ni// nad kyis yongs su bsgos gyur kyang // thabs kyi rlung gis gzhom par bya// 'di ni phyag rgya chen po'o// dz+ha ye d+ha yi karma yi// lag pas 'byung ba lnga dag kyang // las kyi bya bas mnye bya zhing // bsdams pa chen pos gnas pa yi// stobs kyi 'khor lo 'di yis ni// steng du lha yi 'jig rten skrag // lag pa brkyang bskum 'di yis ni// phyogs bzhi dag kyang g.yo bar byed// rkang pa 'og tu brkyang pa yis// klu rnams thams cad skrag par byed// dbang po ngal zhing dub ba'i tshe// rtse gcig sems kyi ngang la gzhag // bsdam pa'i sbyor ba bshad par bya// rlung gis lus ni 'dzin par 'gyur// bsdam pa gnyis ni shes bya ste// ji ltar thig le gnas pa dang // dzo ni b+ha d+ha'i lha mo yin// mgrin pa bsdams pa lha yin no// dgang ba can dang bum pa can// phyag rgya gzung ba rnam par bya// lha dang lha min kun la gsang // rnal 'byor bsdam par bya ba yis// dbu ma'i sgo ru gtad par bya// lam gsum rnam par bkag byas la// rlung ni nang du gzung bar bya// srog ni rlung yang rlan par bya// de ltar byas pas 'og tu 'bab// skad cig nyid la bsdam par bya// steng 'og rlung gi sbyor ba yis// mnyam pa'i rlung dang bsreg par bya// des ni gyen du bskyod par bya// bshang lam bsdams pa dang ldan pas// rlung ni rnam par bskum pa dang // gyen du blang ba byas pa yin// 'khrul 'khor dang ni rlung sbyor gyis// dgram dang rab tu bsdam par bya// zung 'jug lam gsum bsgom par bya// 'di ltar mi yi lus la ni// grub pa'i lam ni rab gsal ba// nyams myong skye zhing lus rgyas 'gyur// rgas par yang ni mi 'gyur ro// rtsa rnams rgyun gyis 'bab pa dang // rtag par 'og tu 'gro ba de// bsdams pa chen po 'di yis ni// rnam par ldog par 'gyur ba yin// gshis ni thur du 'gro ba yin// yur ba'i nang du chu 'bab pa// de ni bsdams pas ldog par 'gyur// de bzhin nang gi lus la yang // lus kyi phyi rol 'gro ba de// rnal 'byor rtag tu shes par bya// lus kyi rtsa ni ma lus pa// 'dis ni bsdams par rab tu grags// bsdams pa 'di yi mthu yis ni// lha rnams kun kyang gsal bar 'gyur// de ltar phyag rgya bzhi yis ni// lam gsum rnam par bkag pa'o// lam gcig pa ni gsal ba'o// grub pa lha yi lam du 'gro// skye dang 'chi ba'i lam gnyis po// 'og ni lam du bshad pa yin// bsod nams dang ni sdig rgyu yi// de phyir skyon gnyis rnam par spangs// rlung gi de nyid bum pa can// de ni rab tu mnyam par bya// steng gi lam du rnam byas la// rlung dang lhan cig sbyor ba yis// bsdams pas chu rgyun 'gag pa ltar// 'gro ba thams cad rnam par 'gog // des na de yi bka' drin gyis// dzo ni gdams pa zhes grags so// grub pa'i lam dang yang dag ldan// mi ni 'gyur te gzhan du min// phyag rgya 'di ni shes pa yis// dregs pa yod kyang don dang ldan// des na thams cad shes pa yin// bdud rtsi grub pa zhes bya ba slob dpon chen po bi rU pas mdzad pa rdzogs so// // rgya gar gyi mkhan po rnal 'byor pa las grub pa thob pa'i rgya gar e de bas bsgyur ba'o// 