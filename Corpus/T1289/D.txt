@##/ rgya gar skad du/ su ga ta shA sa na rat+na b+ha hi da dra nA ma// bod skad du/ bde bar gshegs pa'i bstan pa rin po che'i gru bo zhes bya ba/ bcom ldan 'das 'jig rten dbang phyug la phyag 'tshal lo// brtse ldan rtogs bcas lung gis phyug // smra mkhas skyo ba med yid thul// sbyangs sdom dbang po rab zhi ba'i// bla ma la btud de bstan bshad// shin tu rnyed dka'i dal ba sprin 'dra las 'bras rjes 'brel sdug bsngal can// gnas la rab dad 'gro la brtse dang chos rab rnam 'byed brtson 'grus dang // gus pas mchog gsol cho ga bzang ldan mnyam par 'jog brtson legs bsngor bcas// bsam bya bsgrub bya rnal 'byor mchog spyod srid zhi'i rgya mtsho sgrol ba'i gru// rus sbal gyis ni gnya' shing dang // yungs 'bru khab kyi bu gar dang // rtsig ngos la ni sran 'bras ltar// dal ba shin tu rnyed dkar gsungs// gang phyir las can kun gyi las// rgyun ltar thur du ltung phyir dang // der yang mi dge 'phel phyir dang // min yang legs spyad bya dka'i phyir// rten 'di thob dka' de bzhin du// ji tsam rnyed dka' de tsam gyis// snying po med pa'i lus 'di las// snying po dam pa btsal bar bya// de phyir bdag la legs 'dod pas// skyes bu'i don bsgrub bya ba'i phyir// rgya mtshor bying bas rnyed pa yi// gru bo lta bur lus 'di spyad// srog 'di 'dus byas yin phyir dang // mi sdod phyir dang rkyen mang phyir// de bzhin snying po med pa'i phyir// 'chi bdag gis bdag myur za nges// lus dang longs spyod sdug pa yi// mdza' rnams rjes 'brang mi 'gyur zhing // mgon med gcig pu gyi nar ni// 'jig rten pha rol 'dong bar byed// re zhig tshe rabs 'ga' lta zhig // nyon mongs mi 'gyur gdeng thob pa'am// bdag la yang ye mi snang na// ci phyir bdag yid bde bar 'dug // de bas 'bad pa thams cad kyis// tshe 'di'i dgos pa khyad bsad cing // mgo la me shor bsgrims pa bzhin// mkhas pa slad ma'i don bsgrub bya// mthong dang ma mthong myong ba yi// rnam smin rgyu mthun dbang gi las// mngar skyur kha la rang rgyu bzhin// slu med las 'bras 'brel par 'dod// mkha' ltar 'gag med sems nyid la// sna tshogs bag chags sprin tshogs 'khrigs// smin gyur char gyi rgyun 'bab pas// rjes myong lo tog smin par byed// chos kun rten cing 'brel 'byung zhing // rten med de yi rten yin te// brten pa'i rgyu 'bras gshis yin phyir// dkar gnag las 'bras 'brel pa nyid// slu med so sor nges phyir dang // chung las che nyid 'byung phyir dang // sngon byung da dung myong 'gyur phyir// blo ldan blang dor 'bad par rigs// de ltar las de dang de yi// 'bras bu sdug bsngal bsam yas kyis// skye dgu kun du gdung ba yang // me lce yi ni so ma la bzhin// de ni 'du byed 'gyur ba dang // sdug bsngal gyi yang sdug bsngal sogs// skye rga na dang rgud dang 'chi// phrad bral bsrung dka' tshol la sogs// ji ltar bkra shis rna nag dang // dri mi zhim dang mi gtsang bzhin// sdug bsngal nye bar len pa la// lhan skyes rtag tu 'brel pa yin// rmongs rnams sdug bsngal gyis skrag bzhin// de yi rgyu la dga' mgur spyod// mi gang nad la dug bzhin du// shes pas gnyis spong de mkhas pa// bskal mang rnyed dka'i dal ba legs rnyed brag rum u dum+bA ra bzhin// gang thob srog 'di'ang rtag tu mi rung ri gzar khrod kyi klung rgyun 'dra// lus can rnams kyi dkar nag las kyang sa bon dang ni lo tog mtshungs// 'di dag tu ni sdug bsngal gdung ba'ang me 'obs 'bar ba'i me lce bzhin// zhes bya ba ni bsam par bya ba'i gnas bzhi'i chos mdor bsdu ba'o// // skyabs gsum thar pa las 'bras la// rab dang mngon 'dod yid ches dang // rnyog med yid gzhungs rnam par nges// gus sbyor the tshom med par rgyu// yon tan shes pa nyid dang de// cig shos skyon mthong yid 'byung bcas// rtags myong khong du chud gyur la// brten nas dang ba thob par 'gyur// bya ba kun sngon 'gro phyir dang // byed pa yi ni rgyu nyid phyir// sa bon tshig las myu gu bzhin// chos kun spro ba med la min// 'di na gang la rab dang yod// de yis dngos gang bsgrub dka' ba// de yang gzhan gyis bya sla bas// rab tu sla bas 'grub par 'gyur// sems can chos dang chos nyid la// brtse rtogs mtshan ma med snying rje// mi bzod mngon du byed rtog med// don shes dri ma zad sbyor rgyu// gnyen tshogs sdug bsngal mthong dran dang // gang zag chos bdag med nyid dang // rigs lung man ngag gis phye bas// mthong phyir gzhan zhugs brtse ba skye// sku gnyis lhun gyis 'grub pa'i rgyu// rin chen sems kyi rgyu phyir dang // ji ltar khab la khab len bzhin// 'gro ba sdud par byed phyir te// de bzhin de yi khyad par gyis// rgyal sras mdzad pa khyad par phyir// sman shing ljon pa lta bu yi// phun tshogs snying rje bskyed par byos// sgyu mas sprul pa'i grong khyer du// skyes bu de dag dga' dang gdung // yul dus rnam kun shin tu ba// snang mtshungs don ma grub rtogs shes// ma 'gags mu mthar thug min dang // skye ba med las skye phyir ni// snang 'gyur gang skye med dang // rten 'brel rtsa ba zad phyir stong // de la gang snang la sogs phyir// 'khor ba'o de nyid de tshe der// dpyad na mkha' ltar dben pa na// rang bzhin mya ngan 'das par brjod// de ni mi rtogs rtogs dka' zhing // rtogs na nges par grol 'gyur phyir// rab zab zab cing ngo mtshar phyir// mkhas pas 'dzin pa rnam par gzhig // 'bras bu bzang rnams mthong nyid dang // 'grub pa 'bad pa la rag phyir// rgyun 'brel goms pas don thob shes// bsam brtson phyir mi ldog brtson 'grus// gzhan skyon 'di yi yon tan rig // gnyid sogs snyom bral zhum med dang // thabs sbyangs snying brtan rtul phod dpa'// skal ldan spro ba rnam par 'phel// rlung med rnam g.yo mi 'byung bzhin// brtson bral legs spyad ga la yod// spro ldan skad cig nyid la yang // ri rab thal bar brlag sems bskyed// kye ma ho gzhan du yid brtan med// nying mtshams tshe na long med de// gson tshe 'ang bsil khang mar me bzhin// ci phyir bdag blo ngal bar gnas// bdag nyid pad+mo dmar gsal rab dga' dri med dad pa'i nyi zer 'bar bas rnam phye ba// mtha' yas 'gro la brtse ba'i chab brlan rjes chags ut+pal mig gi rdzi rab dkrugs nas ni// sna tshogs snang sems shes bya'i dkyil 'khor rten cing 'brel 'byung rang bzhin stong pa nyid rig dang // srid pa'i dgra tshogs skyon mang gis skrag phang du sbrul 'ong brtson pa bzhin du brtson par bya// zhes bya ba ni bsgrub par bya ba'i gnas bzhi'i chos mdor bsdu ba'o// srid zhi'i skyon yon dran byas nas// bdag dang gzhan gyi don bsgrub phyir// yid bzhin nor la byi dor bzhin// de nas dngos grub mchog gsol bya// gang phyir bskal pa brgya phrag tu// 'bad kyang phyogs tsam mi rnyed pa// gang gi drin gyis bde chen nyid// skad cig nyid la thob bya'i phyir// rgyun gyi rnal 'byor cho ga yis// ji bzhin mngon du byas nas su// re ba nyid dang gdung ba dang // gus pas rten gnyis gsol ba gdab// gang tshe lhar bcas bla ma yi// byin rlabs snying la gang babs pa// de tshe shel ltar dang ba yi// sems thob spro bas non par 'gyur// rnam dag gsum gyis bsgyur byas nas// 'od gsal gyis ni dri med bya// zung du 'jug pas ye shes te// dbang bsgyur sbyor bas phrin las bsgrub// lha dang sngags dang ting 'dzin nyid// snang grag dran pa nyid med nyid// sna tshogs bral ba kun snang zhing // gang snang gzhan gyi dbang can no// 'di dag lus ngag yid rim bzhin// dri ma 'khru bar byed phyir dang // mchog byed ro gcig byed pa'i phyir// don sgrub byed phyir rnam par gzhag // bdag nyid rtogs par byed phyir dang // rtogs pas grol phyir grol ba nyid// gzhan don rnam par 'phrul ba'i phyir// lam 'di theg gzhan las khyad 'phags// rnal 'byor chen po rang gi sems// dri med rab dang sim byed phyir// mkha' dang zla 'od bden mthong zhing // mi rtog 'od gsal bde chen brjod// sgyu ma nyid dang de snang dang // de dag ji bzhin chos rnams kun// sems yin de nyid 'od gsal phyir// blo mchog rnam par mi rtog go// rang bzhin kun du ma 'gags shing // rnam pa sna tshogs rang snang ba// kun khyab rnyog pa med mtshan nyid// skal bzang 'od gsal ting 'dzin bshad// mchog mthong phyir dang rdul med phyir// dngos bral dngos la mngon chub phyir// chags bral zag pa med rab zhi// sim gyur bde ba chen por 'dod// de ltar 'di skyes dge ba yang // mtshan ma med cing rgya che nyid// stong nyid snying rjer bcas sems kyis// mchog spyod sku gnyis legs bsngo bya// rmi lam yul gyi 'du byed bzhin// gang phyir gang du gang gis gang // ji ltar bsgrub pa mi dmigs phyir// dge ba mtshan ma med par gsungs// dmigs med dmigs par rab gsal ba// ngo bo ngo bo med rjes 'brel// rnam lnga yan lag snang ba'i gzhi// rgyal sras rnams kyi tshogs rab yin// gang zhig chog shes gang zag shes// shes rab thabs bcas chags bral chags// mi gnas mya ngan 'das bsngo ba// bdag nyid chen po'i ngo mtshar rmad// gang snying cod pan chu skyes dmar rgyas lha mchog gis mtshan rdzogs sangs stong ldan mgon pos brgyan// phyi nang gsang bdag dri med ye shes lhan cig skyes rol 'od kyi sbyor bas rnam par rtsen// sprin bral mkha' dang zla rgyas zer ltar dag cing rab gsal bde chen yid rab sim pa dang // gang skyes dge tshogs rin chen mda' de'ang brtse ba'i gzhus bskyong 'gro la yongs 'phen de dpa' bo// zhes bya ba ni rnal 'byor du bya ba'i gnas bzhi'i chos mdor bsdu ba'o// // srid mtshor rab gnas nyon mongs chu srin kha gdengs gnas// sdug bsngal rlabs 'khrug gting mtha' med mngon 'jigs pa dang // zhi ba mching bu'i mtsho chen dkar 'khyil gnyis ka las// sgrol byed bstan pa rin chen gru mchog bzang 'di yin// legs sbyar bdag blo rab dang dga' ba dang // snying brtses yid gzhungs 'bad byas dge ba 'dis// 'gro rnams sngon gyi rgyal bsam bsgral ba// de dag legs sgrol ded dpon mchog bdag gyur// bde bar gshegs pa'i bstan pa rin po che'i gru bo zhes bya ba grub pa brnyes pa'i paN+Di ta chen po a dzi ta mi tra gup+tas mdzad pa rdzogs so// 