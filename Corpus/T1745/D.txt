@##// rgya gar skad du/ badzra bi dA ra Na kar+m+matsa tu sA d+ha na ho ma bid+hiH/ bod skad du/ rdo rje rnam par 'joms pa'i las bzhi sgrub pa'i sbyin sreg gi cho ga / rdo rje rnam par 'joms pa la phyag 'tshal lo// zhe sdang chen po khro bo'i skus// 'gro ba'i zhe sdang gdug pa 'joms// rdo rje can la phyag 'tshal te// sbyin sreg las kyi rim pa bshad// bsnyen pas lha rnams nye bar byed// sbyin sreg 'dod pa'i 'bras bu ster// de bas gang bsgrub 'bras yod par// 'dod pa'i sbyin sreg las la 'bad// zhi bas nad dang gdon bgegs zhi// rgyas pas tshe stobs longs spyod spel// dbang gis bdag gzhan dbang du byed// drag pos gdug pa tshar gcod pa'o// bgegs med dngos grub 'byung ba yi// gnas su zhi sogs brtsams pa dang // gang na ma rungs bgegs gnas pa// der ni drag po bya ba nyid// dkar ba'i sa las khru gang tshad// zlum po thur du khru phyed pa// zhi ba'i las la yang dag bsngags// sa ser sa las gru bzhi'i dbyibs// khru do zabs su de yi phyed// rgyas pa'i thab tu shes par bya// dbang la dmar po'i sa las ni// zla gam khru gang khru phyed thabs// gnag pa'i sa la sor nyi shu// thabs su de phyed mngon spyod la'o// bud shing dri zhim me tog mdzes// 'bras bu bzang 'byung 'o mar ldan// mdog dkar ser dang dmar ba ni// rim bzhin zhi rgyas dbang la'o// shing gang de las bzlog pa ste// kha dog gnag 'khyog dri nga ba// reg na zug rngu bskyed pa ni// drag shul spyod la rab bsngags pa'o// las dang rjes mthun bud shing rnams// rang thab dbyibs dang mthun par brtsig // gang la bud shing bya ba'i shing // de nyid la ni yam shing ste// rtse mo'i cha las byung ba ste// sor ni bcu gnyis mkhas pas brtag // sngags 'chang las dang rjes mthun pa'i// gos dang rgyan ldan cod pan ldan// las mthun mchod par ldan pa dang // rdzas dang yo byad bkod par ldan// bram ze khyim bdag smad 'tshong dang // dur khrod yang na rngon pa'i khyim// gang sgrub las dang mthun pa yi// me ni mkhas pas blang bar bya// oM ag+ne dz+wa la dz+wa la hUM/ gsang sngags 'di yis me sbar te// las mthun rigs kyi sa bon gyis// mar gyi dgang blugs gsum byin la// dge dang mi dge'i mtshan ma brtag // dbyibs dang kha dog dri dang sgra// mi shis mtshan ma mthong ba na// oM AHpi g+h+nAM ta kr-i ta hUM/ sngags 'dis sreg blugs bdun byin pas// bgegs ni rnam par zlog par byed// bgegs med shes nas ma nyams pa'i// ku sha kha khyer kun du dgram// me dbus paM las pad+ma dang // a las nyi mar raM yig las// me lha las mthun kha dog can// zhal gcig phyag bzhi bgrang phreng dang // mi 'jigs dbyig gu spyi blugs 'dzin// ra yi stan la gnas pa bskyed// rang nyid yi ge'i 'od zer gyis// ye shes me ni nyer bkug ste// mdun gnas mchod dang bstod mnyes pa// dam tshig me dang gnyis med bya// slar yang mchod de bstod pa yis// mnyes bya de nas sbyin sreg ni// 'bar ba'i me las yam sreg shing // thog mar me yi sngags kyis sbyin// mar sbyin pa yang de nyid do// de 'og til la sogs pa kun// rang rang sngags dang 'brel bas so// oM ag+ne de ba ta ye swA hA/ oM sar+b+ba pA paM da ha na sar+b+ba pA paM swA hA/ oM badzra puSh+Ta ye swAhA/ oM badzra g+tasma rI ya swA hA/ oM ma hA biR+yA ya swA hA/ oM ma hA ba lA ya swA hA/ rim bzhin me dang til dang 'bras// gro dang nas dang sran ma ste// thun mong thun mong ma yin pa'i// dbye skyon man ngag rim pas bsreg // rdzas rnams ji ltar 'byor phul bas// slar yang mchod de bstod par bya// me yi lha ni gzi brjid che// 'dod don thams cad ster ba po// bdag dang gzhan don mdzad pa yi// drang srong che la phyag 'tshal bstod// 'jig rten mgon mdzad tshangs pa'i sras// me lha'i rgyal po dag byed mchog // bgegs rnams ma lus sreg mdzad pa// 'jigs byed che la phyag 'tshal bstod// ye shes 'od kyis nyon mongs bsreg // mngon shes rdzu 'phrul mthu dang ldan// nyes pa'i skyon rnams tshangs par mdzad// thugs rje che la phyag 'tshal bstod// bden pa'i tshig gis mi slu ba// 'jig rten skyong rnams kun gyi gtso// tshangs par gyur pa'i ngag ldan pa// rnam 'dren khyod la phyag 'tshal bstod// de nas zhi la til dang mar// dUr ba me tog dkar po bsreg // rgyas la 'bru gzhan me tog ser// mngar ba'i rdzas la rnam par spags// dbang la 'bru dang me tog dmar// lan tshwar bcas pa bsreg par bya// drag po yungs nag ske tshe dang // me tog nag po khrag bcas bsreg // zhi la shAn+tiM oM swA hA// rgyas la puSh+TiM traM swA hA// dbang la hrIHbcas pa shaM ldan// drag po hUM phaT mA ra ya// sngar bstan me yi sngags nyid la// rnam par sbyar ba ji srid du// mngon par 'dod pa de bsregs pas// las de nye bar 'grub par byed// de nas me lha 'bar ba'i mer// bltas te de dbus rang gi lha// mngon par brjod pa'i rim pa yis// bskyed pa ye shes gnyis med pa// sngon du mchod dang bstod pa yis// mnyes bya rang lhag lha sngags kyis// yam shing mar dbul rdzas gzhan rnams// sngar bstan sngags kyis ji lta ba'o// de 'og mchod dang bstod byas te// khyad par las kyi sbyin sreg kyang // sngar bzhin rang lha'i sngags kyis bya// de yang mchod dang bstod pa dang // 'dod don las kyi gsol btab ste// gshegs gsol nye bar bsdu ba'o// de nas slar yang me dbus su// lha gzugs mngon par bltas pa la// gang du brjod pa ji lta bar// mchod dang sreg dbul rdzogs pa'i mthar// gang 'dod las kyi bsgrub gsol te// gshegs dang mi dmigs blta bar bya// gang zhig de brten the tshom bral// rang lhag lha la legs bsnyen pas// tshul 'di la ni mngon gzhol pa// 'dod bral yid bzhin nor bur mtshungs// sgrub la phan pa mchog ster ba'i// cho ga legs bkod bsod nams des// ma lus 'gro ba'i don 'byung ba'i// bla med go 'phang thob par shog // dpa' rdo rje rnam par 'joms pa'i las bzhi sgrub pa'i sbyin sreg gi cho ga / paN+Di ta chen po dz+nyA na shrIs mdzad pa rdzogs so// // paN+Di ta dz+nyA na shrI dang / lo tsA ba rab zhis bsgyur ba'o// 