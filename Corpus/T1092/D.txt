rgya gar skad du/ ma hA yA na bing sha ti// bod skad du// theg pa chen po nyi shu pa// snying po'i sku la phyag 'tshal lo// zung 'jug go 'phang yang dag son// rnam pa kun gyi mchog ldan pa// mtshan nyid med cing 'dus ma byas// gnyug ma'i sku la phyag 'tshal lo// 'di ni chos dang longs spyod sbrul// snying po de yi rang bzhin pas// de la 'di mthong ldan pa yis// yang dag rdzogs pa'i byang chub 'grub// 'di la mthong bar gyur pa yis// sgro ma btags pas lhag par mthong // gsang sngags theg pa'i rjes 'brangs nas// de 'dir da ltar bshad par bya// sna tshogs rtog pa'i gzhung ni med// chad par sems pa'ang med pa ste// rtag dang chad pa'ang gnyis ka med// gnyis po med pas gnyis min te// mtha' bzhi rnam grol de nyid ni// de nyid rig pa mkhas pas shes// mtha' bzhi rnam par dag pa nyid// mtha' bzhi la ni rnam par brten// nam mkha' dang mnyam zhi ba dang // thog ma dbus dang tha ma spangs// bsam gyis mi khyab sems nyid ni// dngos po kun gyi rang bzhin no// 'gro ba ro gcig par rtogs na// rnyog pa med cing 'od gsal ba'o// kun du rtog pas 'jigs med na// ji ltar bde ba khyod gnas byos// byang chub nyon mongs tha dad med// nyon mongs byang chub las mi 'byung // 'khrul pas nyon mongs rtogs pa ste// 'khrul pa'i ngo bo dri ma med// lus kyi las su spyod lam ste// ngag gi las ni chos ston te// yid kyi las su yang dag 'dzin// rnam par mi rtog blo ldan pa'o// 'gro ba sgyu ma sgyu ma 'di// sgyu mas sgyu ma mi bya ste// sgyu ma rmongs pas 'khrul pa che// 'khrul 'gyur 'khrul pa dam pa'i lugs// ji ltar rang bzhin rnam shes na// sangs rgyas la sogs bsdus pa ste// kun nas kun du longs spyod na// de nyid rig par rab tu 'grub// chos kyi phung po stong phrag gis// rtog pa zhes bya stong pa nyid// rtag pa 'di ni dpyad pas min// bla mas dpyad pa min par 'gyur// skyes bu rnam rtog bral ba ni// rnam kun bde ba'i de nyid do// stong nyid bde ba'i de nyid min// bsam mi khyab min bde ba min// des na sangs rgyas sgro ma btags// de ni don dam mthong ba med// gang la spyod pa ji ltar bde// de lta rig pa mthong ba med// gnyis su med pa gnyis med min// byang chub dag pa'i mtshan nyid med// re ba med 'di rnal 'byor che// rnam pa thams cad rtogs pa'o// ji ltar gsungs pa dang po'i las// rnal 'byor kun gyi bya ba yin// stong dang snying rje dbyer med pa// de ni sangs rgyas ye shes 'dod// stong las snying rje gzhan min te// snying rje yi ni ming gzhan yin// bdag gis 'dus byas su mi brjod// brjod pa zung du 'jug par ro// bum pa la sogs 'dzin gang la// rnal 'byor kun gyi bsam gtan bya// 'dis ni sangs rgyas chen por 'gyur// rnam pa kun gyi lus gcig pa'o// 'dus ma byas sems chos yin te// rtogs pa'i longs spyod rdzogs mtshan nyid// sna tshogs sems ni sprul pa'o// gnyug ma kun gyi rang bzhin no// de ltar 'di yis thob pa ni// bsod nams ldan pa'i bsod nams kyis// de ni 'jig rten ma lus pa// sangs rgyas byang chub thob par shog // theg pa chen po nyi shu pa slob dpon gnyis med rdo rjes mdzad pa rdzogs so// // pa ri pa ta pradz+nyA sha ra sa ma d+h+ya na/ rgya gar gyi mkhan po de bA ka ra tsan+d+ra dang / bod kyi lo tsA ba dge slong shAkya brtson 'grus kyis bsgyur cing zhus te gtan la dbab pa'o/ 