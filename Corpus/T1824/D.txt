@##// dpal rdo rje rnam par 'joms pa la phyag 'tshal lo// byis pa'i gdon las thar bar 'dod pa'i sgrub pa po dam tshig dang ldan pas sngon du srin mo nam gru'i cho 'brang bton te gtor ma sbyin/ 'bras kyi 'o thug dang / kris ra dang / 'bras chan mon sran gre'u sbyar ba dang / bu ram dang / 'o ma dang / nya dang / sha dang / til dang / chang dang / 'gron bu dang / dri dang me tog sna tshogs pa'i gtor ma dur khrod du byin na byis pa'i gdon srung ba dang mi nad chen po rnams zhi bar 'gyur ro// 'di dag gis bshos gtsang ma la sogs pa badzra pA Ni 'khor dang bcas pa la mchod cing rgyud rdzogs par ci rigs par bklag // de nas srin mo chen mo nam gru'i dam tshig gi phyag rgya bcas te/ lag pa gnyis khu tshur bcangs te mdzub mo gnyis tshigs mar bkug// gung mo gnyis gshibs te/ bsgreng pa'i tshigs dang por mdzub mo gzugs te/ mthe bong gnyis bsgreng bar byas la/ na mo badzra pA Ni bya tsi li tsi li b+hiN+Ti b+hiN+Ta/ muny+tsa muny+tsa/ hi bA la kan swA hA/ badzra pA Ni rAdz+nyI pa ya ti swA hA/ de bas man rAdz+nyA pa ya ti swA hA/ ri sha ya sa ma rA dz+nyA pa ya ti swA hA zhes gser dang / lung tang dang / dzi ba lig bu mig dang / gi wang dang / mar dang / sbrang rtsi dang / shu dag dang / ngan dang / grog la cho 'brang dang / rig sngags bris pa ras sngon po'i nang du dril ba dang / skud pa sngon po la mdud pa bor ba rnams kyis byis pa'i mgul du btags na byis pa nges par gdon gyi dbang du mi 'gyur bar nges so// nam gru'i cho 'brang smos pas bstod pa ni/ nor bu'i rang bzhin 'od kyi lus// rgyan ni 'dzam bu chu bo'i gser// khyod kyi gdong yang dngul yin te// lte ba'i ngos ni rdo rje mkhregs// ming po mdzod dang mdzod srung gnyis// khyod kyi ming ni kun grol ma// khyod kyi pha ni rlung zhes bya// bA gi ra thi khyod kyi rus// lha yul dag tu grags pa yin// zhes bstod cing gtor ma byin pas nges par bsrungs te/ gong gi rdzas rnams dang bcas/ rig sngags bstod pa gnyis gi wang gi chus gro ga la bris la mgul lam spyi bor gdags so// de yang sngon du khrus byas la gdags so// de su la btags pa'i 'gro ba de ni nam grus dpag tshad lnga bcu tshun chad srung bar byed do// byis pa gdon las thar bar byed pa'i bsgrub pa gsang ba me'i 'khor lo zhes bya ba/ slob dpon ye shes rdo rjes mdzad pa rdzogs so// 