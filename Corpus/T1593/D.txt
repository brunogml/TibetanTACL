@#// 'phags pa spyan ras gzigs dbang phyug me dpung 'bar ba la phyag 'tshal lo// bsod nams ye shes tshogs myur du// dngos grub byed dang zang zing rnyed// gzi brjid bskyed dang mthu bskyed dang // sdig 'joms bya phyir me dpung mchod// dam tshig can gyis sngon du lha 'dris par byas nas nags dben par song ste/ khru bzhi pa dang / khru gang pa dang mtho gang ba'i tshad kyi shing bu bzang po bsrung ba blangs te/ sems can thams cad la byams pa dang lhan cig pa'i dad pa drag pos mchod pa'i yid ma brjed par byas la/ ji tsam rigs par mchod rten gyi gzugs lta bur brtsig go// ji skad zhi ba'i sbyin sreg tu// gang bsrung sreg rdzas mchod pa'i rkyen// de dag thams cad 'di shes bya// khyad par du ni rab bsngags brgyad// sa yi bdag po'i yo byad rung ba sna tshogs phye mar byas pa dang // dbang phyug rnams kyi 'bru nor dang ni de bzhin tshong dus chen po'i sa// gzi ldan mthu chen skra dang sen mo'i 'tsho ba'i dang por byas pa'i phud// rang nyid lus skyes dri ma sna tshogs phun sum tshogs min ling ga'o// de la thog ma kho nar me sbar ba dang cho ga ji lta ba bzhin byas te/ 'bar ba'i dbus su ye shes kyi lha spyan drangs te/ mchod pa dang bstod pa sngon du 'gro bas sreg rdzas dbul zhing rab tu bsngags pa'i chus yang dang yang du khrus gsol ba dang bsang gtor bya'o// de nas yang mchod pa la sogs pa thams cad byas te glu dang gar dang rol mo la sogs pa btab cing pi wang bsgreng ba dang lhan cig tu man ngag dang ldan pas phun sum tshogs pa ma yin pa'i ling ga bsregs la bzla'o// oM AH hrIHa ki ni dz+wa la dzra la ma hA dz+wa gA tro// ma ma ta mu ge las che ge mo thams cad sid+d+ha sid+d+ha ma hA kA ru Ni ka hoH/ ces bya bas so// me dpung 'bar ba spyan ras gzigs dbang me yi las// mchod pa gang brnyes zhal gcig phyag gnyis dza ka'i mdog // shin tu gzi brjid sgrub po'i bsod nams sgrub brtson pa// yid bzhin nor bu me thab g.yas g.yon 'dzin pa yin// de yi las sgrub me yi bu zhes bya ba'i lha// rkang pa gnyis bteg dga' ba'i gzi mdangs dkar dmar mdog // rin chen phreng thogs nyid kyi thugs ka las 'ongs nas// sbyin bdag mdun sdod don kun nges par bsgrub pa'o// de yis sras bcas lha mchog gnyis// mnyes gyur rmi lam nang du ston// de nas gshegs gsol thal ba bsdus// dbung pa g.yas su gdags par bya// thugs rje chen po me yi lha// de yi nyin mo tshur bcad la// rtag tu bu sdug lta bur ni// dgongs gyur 'dod pa thams cad sgrub// me'i mchod pa'i cho ga rdzogs so// 