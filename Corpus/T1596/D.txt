@#// bcom ldan 'das ye shes 'bar ba la phyag 'tshal lo// theg pa mchog zhugs de nyid ye shes ma mthong dang // mthong ba ji srid rnal du mi gnas res 'ga' nyid// de bzhin rnam g.yengs thibs por gyur dang mthar mi 'gro// blo gros lam ltos de dag las 'phags 'dir bshad bya// bdag lus spyi gtsug cod pan la// dpal ldan bla ma brgyud pa'i rim// ye shes shing rta'i rtsa mchog lam// drang dang bar ma chad dang dngas// de mtha' slob dpon rdo rje rtse// bdag gi tshangs gnas nam mkha'i sgor// IHhUM gnyis mtshan reg bsgoms la// steng rim nas ni gsol ba gdab// ma lus ye shes can rnams kyis// yang dag rim mdzad sa bon hUM// pad+ma la ni ge sar bzhin// mkhas pas rab dad thugs kar bsgoms// zla ba la yang skar ma ltar// rdo rje 'chang chen 'od mthar ni// bcu dang gnyis bcas a phreng gis// bskor bltas gsang sngags bzlas par bya// oM rat+na gu ru shrI a ba lo ke te shwa ra sarba iSh+Ta de ba ta ma hA tiSh+Tha ne+e ma ma tsi ta ta ta ta dz+nyA na dz+wa la dz+wa la/ pra ti dz+wa la pra ti dz+wa la/ pra t+yud pan+na hr-i da ya dz+wa la dz+wa la spa ra Na sa hUM hUM hUM/ gsang sngags rgyal po rig pa che// rdo rje 'bebs pa gdon mi za// rnal 'byor phyag rgya nges pa 'dis// thugs bskul ye shes 'bab par 'gyur// rdo rje dbang phyug sa bcu'i snying // bum pa las ni rgyun bzhin du// rim gyis bdag snying sa bon la// bab gyur de yi gzi brjid bskyed// 'char ka'i 'od ltar dmar ba dang // zla rgyas dkyil 'khor ltar dkar nyid// dbang po'i gzhu mdog lta bu yi// 'od kyis bdag lus gang bar bya// gang phyir bskal pa bye bar yang // 'bad byas dal bas yang min la// bde chen 'od gsal rnam mi rtog // bla ma'i drin thob thob par 'gyur// chu gter che las brlan pa'i rlangs bskyod dri med mkha' la mi zad sprin 'khrigs dka' ba med// rta bdun shar tshe thibs pos ma rungs gling rnams mi gsal snang bar byas la dka' ba med// nam mkha'i ngos la shugs drag drag 'khrugs glo bur sprin bsgribs dngas par byas la dka' ba med// de bzhin bdag gi chos kyi rjer gyur dam pa'i mthus kyang ye shes 'bar bar dka' ba med// ye shes sbar ba'i gdams pa rdzogs so// 