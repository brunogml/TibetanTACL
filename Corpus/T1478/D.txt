rgya gar skad du/ sarba karma A wa ra Na bi sho d+ha ni maN+Dal bi d+hiH / bod skad du/ las kyi sgrib pa thams cad rnam par 'joms pa zhes bya ba'i dkyil 'khor gyi cho ga / bcom ldan 'das mi 'khrugs pa la phyag 'tshal lo// bden par gsungs la phyag 'tshal te// dkyil 'khor cho ga bri bar bya// gang du las ni yod gyur na// las kyi cho ga rnams med pa// de ni spyi yi rgyud dag las// gsungs pa'i cho ga mkhas pas brten // dkyil 'khor sum stong dag dang ni// lnga brgyar gsungs pa gang yin pa'i// spyi yi cho ga bshad par bya// yid dang mthun pa'i gnas dag tu// sngags mkhan gzhan la phan brtson pa// snying rje ldan pas dbang bskur ro// grangs sam dus sam mtshan ma'am// bsnyen pa tshul bzhin byas pa yis// sa yi cho ga tshul bzhin bya// lha dang bum pa lhag gnas dang // gson gshin slob ma gang rung bas// bdun po rnam par dag pa dang // skyabs 'gro sems bskyed sbyin par bya// so shing srung skud ku sha dang // chos bshad pa ni byas kyang rung // gtad dang drag po'i las dang ni// sbyang dang byin rlabs bya mi dgos// gru bzhi sgo bzhi thig btab la// de yi dbus su pad+ma ni// 'dab ma brgyad pa khru do bri// dkyil 'khor lhag ma'i tshad dang ni// ci 'dod pa ni nyid du bri// yo long nga[#u0f74] dag gis kyang // bzlas brjod byas pas dkyil 'khor bri// phyi nas gcig nyid kyis kyang ni// tshig rkyang du ni bri bar bya// dkyil 'khor kun du zlum por bya// de nas phyogs mtshams spyod pa dang // 'dod pa'i lha rnams bri bar bya// so so'i sngags kyi rim pa bzhin// de nas spyan yang drang bar bya// bdag po rnams kyi snying po yis// de yi 'og tu mchod par bya// bum pa gang ba de steng du// cho ga bzhin du rdzas gzhag go// las kun byed pa'i dkyil 'khor de// bsang ba gsang ba'i bdag po gsung // dkyil 'khor 'di ni kun bris nas// dngos grub thams cad 'grub pa dang // sgrub pa po ni dbang bskur ba// dkyil 'khor 'di dag nyid du bya// mchod pa la sogs thams cad kyang // rgyud las bshad pa bzhin du bya// zhes bshad pas 'dir khyad par ni/ 'dab ma brgyad ba dbus su ni// rdo rje chen po bri bar bya// 'dab ma brgyad la bkra shis brgyad// shar du dpal be'u 'khor lo ste// lho ru pad+ma rgyal mtshan gnyis// nub tu gdugs dang bum pa ste// byang du dung dang nya bri'o// phur ba ra ba dra ba gzhag // srung ba rtsa ba'i sngags sam ni// yang na de yi snying pos bya// bla re ba dan sku gzungs sogs// mchod dang gtor ma la sogs dgram// 'bru sman rin chen lnga ldan pa'i// bum pa de yi dbus su gzhag // khrus dang chos gos ldan pa yi// rdo rje slob dpon mnyam bzhag pas// bdag dang gnas dang rnal 'byor bsrung // shaM gis thams cad stong pa las// baM mam b+h+rUM las gzhal yas khang // de nang pad+ma zla dbus su// bcom ldan 'das mi 'khrugs bskyed pa las // pad 'dab brgyad la lha mo brgyad// pad+ma can dang 'od can ma// mdangs ldan ma dang dri med ma// dkar dang dmar dang sngo dang ljang // dpal be'u pad+ma gdugs dang dung // dbang po gshin rje chu bdag dang // gnod sbyin phyogs su bsgom par bya// 'jigs byed ma dang rnal 'byor ma// dkar sham ma dang yid gzhungs ma// dkar sngo dmar skya ljang ba'i mdog // 'khor lo rgyal mtshan bum pa nya// me dang srin po rlung lha dang // dbang ldan ngos su rnam par bsam// kun kyang sems dpa'i skyil mo krung // zla ba'i rgyab brten rin chen brgyan// g.yon pa thams cad dku la gtad// bkra shis lha mo brgyad kyi sngags// oM maM ga la shrI yaM dza da ma dza swA hA/ oM maM ga la pad+ma swA hA/ oM maM ga la tsha traM swA hA/ oM maM ga la shaM kha swA hA/ oM maM ga la tsakra swA hA/ oM maM ga la d+h+wa dza swA hA/ oM maM ga la ka la sha swA hA/ oM maM ga la mang+h+ya swA hA/ spyan drang bstim dang mchod bstod bya// de yi snying ga'i zla ba la// gsang sngags dmigs te ci nus bzlas// mchod dang bstod dang gtor ma gtang // khrus byas brtsam pa'i slob ma rnams/ dkyil 'khor de yi mdun nyid du// bdun po rnam par dag pa dang // skyabs 'gro sems bskyed de la sbyin// gshin la brdeg dang brab pa dang // 'byor pa yong na sbyin sreg bya// de nas bum pa'i dbang bskur sbyin// 'di ni sbyin pa'i rang bzhin chu// ser sna'i dri ma sbyong mdzad cing // sbyin pa dri yi legs bsgos pas// khrus legs mdzad la phyag 'tshal lo// de ltar pha rol phyin drug la// gson po bkra shis rdzas brgyad bri// rak+Sha zhes pas bsrung bar bya// a pa na yas byar par bya// mchod rten rab gnas tsha tsha gdab// ngan pa bzlog la las 'di bya// 'di ni yid bzhin nor bu ltar// spyi bo'i gtsug tu bkur ba'i 'os// chos bka' rgya chen zab mo 'di// rgyal po bzhin du mnyes par dka'// mnyes par gyur na de bzhin du// yon tan mchog gi nor sbyin byed// 'di bris pa yi dge ba yis// ngan song rnam sbyang thar lam sgrub// kun gyis bzang po mthong bar shog // slob dpon mar me mdzad kyis mdzad pa'i dkyil 'khor gyi cho ga rdzogs so// // paN+Di ta de nyid dang lo tsA ba rin chen bzang pos bsgyur ba'o// 