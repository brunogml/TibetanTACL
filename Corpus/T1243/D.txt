@##// rgya gar skad du/ sa hA dza a nan+ta A bA yaM nA ma/ bod skad du/ lhan cig skyes pa'i gdams pa zhes bya ba/ byang chub sems dpa' rnams la phyag 'tshal lo// snying ga'i kha sbyor dbus su ni// gnyis med thig le yungs kar tshad// de yang 'o ma'i rgya mtsho ltar// rim gyis rgyas pa bsam par bya// bdag dang gzhan gyi lus nyid ni// dri med bdud rtsis zho ltar gang // rlung nad sel zhing sems nyid bcing // me d+hi bdag ni smra bar byed// dngos por sems gtad dngos med rtogs// kye ho ma yengs rang sems zung // rnal 'byor grub rtags dngos med pa// phan tshun gnyis kyi 'brel pa bcad// dngos dang dngos med rang bzhin la// mtha' gnyis mi gnas lhan skyes grub// dngos po thams cad skye med de// bsgribs pas bdag gis ma rtogs so// snang ba thams cad sems ngo bo// sems nyid ma grub sems nyid de// bdag nyid snying rje kun du khyab// nam mkha' lta bur 'gyur ba med// gnyis la mi gnas sems nyid yin// me d+hi bdag ni smra bar byed// rang rig ma bcos bya ba thong // 'dzin med dran med sems nyid de// chad par mi 'gyur rang rig rtogs// rtag par mi 'gyur sgo 'dogs bcad// stong pa'i rang bzhin rtag chad med// me d+hi bdag ni smra bar byed// lta ba bsgom med 'bras bu med// snang la rang bzhin dngos po med// rnam rtog sprul gyi mdud pa ltar// rang grol zung 'jug tha snyad med// de ltar bsgoms pas stong nyid rtogs// me d+hi bdag ni smra bar byed// lhan skyes zung 'jug stong nyid de// rnal 'byor bdag gis rtogs pa'o// lhan skyes zung 'jug gi gdams pa slob dpon me d+hi nis mdzad pa rdzogs so// 