@##// rgya gar skad du/ kA ma shA s+t+ra nA ma/ bod skad du/ 'dod pa'i bstan bcos zhes bya ba/ thams cad mkhyen pa la phyag 'tshal lo// gsal dang yan lag bde stangs dang // rigs dang rdzas dang sngags rnams ni// sngags pas shes nas 'jig rten 'dir// bde ba'i mchog ni bsgrub par bya// bde ba'i khyad par bskyed pa'i phyir// drang srong swA ra ya nas gsungs// 'dod pa'i bstan bcos 'bum sde las// klu sgrub kyis ni stong phrag gcig // bsdus te de las bdag gis kyang // bde ba bsgrub phyir 'di gsung ngo // 'bad pas rol byed ma rnams kyi// mkhas pas bde ba bskyed par bya// yang na shes pa tsam gyis ni// rol byad ma yi rigs shes 'gyur// 'dod pa bsten pa'i dus su ni// bud med rnams ni mgu bar 'gyur// bud med rigs ni rnam bzhi ste// skyes pa rnams kyang de bzhin no// pad+ma can dang dung can ma// glang chen ma dang sna tshogs ma// ri bong dang ni khyu mchog dang // rta dang de bzhin dgo ba dang // pad+ma'i gdong can skal bzang ma// 'dod pa'i gzugs can bud med mchog // khams gsum kun du grags pa yi// pad+ma can gyi mtshan nyid do// gdong pa ring zhing gzugs bzang ma// skal ldan kun gyi yid du 'ong // ngang pa'i 'gros can blo bzang ma// 'di ni dung can ma zhes bya// tsho zhing cung zad mche ba can// yan lag ma nyams mdzes ldan mchog // mdog ldan skal bzang gsang ba thub// de ni glang chen ma ru grags// skyung ka'i dbyangs can yan lag gnag // sna tshogs gzugs can snyan par smra// byams ldan sems ni ma dkrugs mchog // de ni sna tshogs ma zhes bya// pags pa stong zhing 'jam pa dang // gser gyi me tog dang mtshungs rtags// yan lag bkra zhing kha dog gnag // gang gi rtags ni de ri bong // gdong ba ring zhing skad bzang mchog // rol byed ma rnams mgu bar byed// pags pa dmar ldan rtsed mo mdzes// de yi rtags ldan khyu mchog yin// shin tu ring zhing sbom pa ni// dpag med yon tan ster ba'o// mgrin sngon dang ni mtshungs pa ste// 'bras can ltar ni bshad pa yin// thung zhing sbom pa glang nya yin// brtan zhing rol byed ma yid 'ong // rtags kyi tha snyad de yis ni// ri dwags dgo ba zhes su brjod// 'dod pa'i bstan bcos mtha' dag las// rtags kyi mtshan nyid 'di bzhi bstan// lhan cig skyes pa pad kan can// ring ba rlung can mkhris pa can// rked pa zlum zhing bzang mo ste// pad+ma'i 'dab ma dang mtshungs mig // yongs su rdzogs shing 'dod pa rdzogs// skye gnas mdzes pa lhan cig skyes// bud med mdog dkar pad+ma can// yid 'byung las byung ring bar bshad// tshe zhing gsang ba rgyas pa ni// grang ba'i reg ldan bad kan can// mgo yi sha rgyas bzang mo ste// kha yi 'gram gnyis shin tu dog // skra li mgo bo lhag par che// gang gi mtshan ma de rlung can// sbal ba'i rgyab 'dra mgrin pa sra// dro ba'i reg pa yang dag ldan// mdog ser zla mtshan myur ba ni// mtshan ma de yod mkhris pa can// dus kyi sor ni ri bong ste// de bzhin rgu ba khyu mchog bcad// rta ni lo yi zla ba'i tshad// bzang po'i tshad ni dgo ba'o// rigs kyi sbyor ba 'di yis ni// mkhas pa rnams kyis shes par bya// bud med ngag gi rigs dag dang // mtshon pas the tshom med par shes// pad+ma can ni nor sbyin mo// dung ma dri za mo ru bshad// glang chen sha za ma yin te// sna tshogs ma ni sring mor bshad// ri bong pad+ma can gyi bdag // khyu mchog dung ma de bzhin te// rta ni glang chen ma yi bdag // sna tshogs ma ni nga go ba'o// nor sbyin mo ni nor gyis mgu// dri zhim spos sogs dri za mo// bza' dang bcas pa sha za mgu// dpa' ba gnyis kyis srin mo mgu// rigs mi mthun pa mthun bya'i phyir// rdzas kyi sbyor ba bshad par bya// lan brgya bkrus pa'i mar gyis ni// rtags ni 'bad pas bsku bar bya// me la cung zad bsros gyur na// 'dod pa'i dus su sbom par 'gyur// rtsa ba bcu pa'i bcud kyis len// bzhos thog 'o ma bsres te btung // 'dod pa'i nus pa med pa rnams// bzlog dka'i 'dod pa skye bar 'byung // sbal pa'i yan lag lnga blangs nas// chu skyes dmar po'i ze'u 'bru bsres// phye ma b+ha ga'i nang du ni// zhag gsum bcug pas chung bar 'gyur// gang du zla ba gnas par ni// der ni 'dod pa rtag tu gnas// gcig tu gyur pas mnyam pa'i bde// longs spyod grol bar mkhas pas bskyed// yul dang rigs kyi bye brag ni// shes nas las kyi tshogs rnams sbyar// so dang sen mo gnas rnams ni// tshes kyi sbyor bas shes par bya// tshes gcig la ni spyi bo ste// gnyis pa la ni rna bar bshad// gsum pa la ni sna ru ste// de bzhin bzhi pa gdong yin te// lnga pa la ni mgrin par gnas// drug pa la ni dpung par ro// bdun pa la ni snying gar gnas// brgyad pa de bzhin snying gar bstan// dgu pa lte bar blta bar bya// bcu pa skye rags 'khor bar gnas// bcu gcig pa ni gsang bar brtag // bcu gnyis pa ni brla dag gnas// bcu gsum pa ni pus mo ste// bcu bzhi pa ni byin pa gnyis// gnam stong la ni rkang bol du'o// yar ngo'i zla ba gnas la ni// rim bzhin du ni bzlog par bya// 'phel dang 'grib pa'i tshul du ni// mkhas pas shes nas spel bar bya// smin drug dang ni smal po mgo / kha dang rta chung de bzhin te// bre dang phul dag tshes la ni// mkhas pas rtag tu spang bar bya// dus min la ni mi brtsam ste// rol byed ma dang phrad mi bya// gal te chags pas 'jug gyur na// the tshom med par 'chi bar 'gyur// mnyam pa'i bde ba dus su ni// rol mo sna tshogs bsten par bya// bud med mchog rnams mgu bya'i phyir// dang po thun gnyis bsten par bya// so dang sen mos gdab pa ni// bde ba'i dus su bsten par bya// bde bas myos pa'i dus su ni// sen mo la sogs khyad par gdab// nyi ma zla ba 'pho dus dang // zla ba zhag gi mtshams de bzhir// 'chi bas 'dod pa spyad mi bya// bud med zla mtshan dus su ni// sa bon len pas spang bar bsngags// skal ldan ma yi b+ha ga las// mkhas pas me tog blang byas nas// bzhos thog 'o mar bsres byas nas// bud med mo gsham rnams la ni// byin pas bu bzang skye bar 'gyur// gzhan gyis mi thub dkar po'i rtsi// skud pa dkar pos dkri bar bya// bud med rked par bcing byas na// bde bar bu ni btsa' bar 'gyur// 'dod pa'i bstan bcos rgyas pa las// bcing thabs bzhi po bshad par bya// pad+ma'i bcing thabs nyis log dang // brla bsdams dang ni reg pa'o// b+ha ga la ni 'o byas nas// skye gnas lag pas rtse bar bya// 'bad pas ling+ga bcug byas nas// dal bas brgyab pa brtsam par bya// rkang pa byin pas gnas byas nas// mgul nas rtag tu 'khyud par bya// sen mo yan lag 'dri byas nas// myur ba'i brgyab pa brtsam par bya// 'di ni pad+ma'i bcing thabs te// pad+ma can dang lhan cig brtsam// 'di ni pad+ma can dgyes pas// lhan cig skyes pa'i yon tan te// rkang pa gcig gis mnan byas nas// rkang pa gcig bcings khyad par du// 'bad pas rtag tu chud byas na// 'jam pa'i brgyab pa brtsam par bya// byin pa yis ni phye bas na// rang gi byin pa'i nang du 'jug // de nas phrag par dgal bar bya// slar yang mgul nas gzung bar bya// rtags ni 'bad pas 'jug byas nas// yang dang yang du brgyab par bya// rang gi yon tan 'byung 'gyur na// 'o mas lan gsum bkru byas nas// de bzhin b+ha ga bkru bar bya// dung can ma yi nu ma bzung // snga ma'i 'dug stangs slar bcings nas// bsrub cing sngags 'di brjod par bya// oM tsa la tsa la swA hA// stong bzlas pas ni dngos grub ste// yon tan bslab rnams skye bar 'gyur// de ni gnyid log 'dug stangs te// dung can ma dang lhan cig bshad// brla gnyis kyis ni brla bsdams te// nu ma lag pas gzung bar bya// byin khung gru mos phye byas nas// 'bad pas rtags ni 'jug par bya// de ni glang mo dag gis ni// rol byed ma yi byin pa phye// ma mchu tsum pa byas nas su// de yi 'og tu brgyab par bya// 'di ni bsdams pa'i 'dug stangs te// glang chen ma la sbyar byas nas// yon tan rgyun rnams ster bar 'gyur// yan lag phan tshun 'khyud byas nas// rol byed ma yi nu drag 'jib// rang gi brla steng gzhag byas nas// rtags ni 'bad pas 'jug par bya// sa la bsdad par byas nas ni// de 'og mgrin pa g.yas pas 'khyud// lag pa g.yon pa gtso bos gzung // yang dang yang du brgyab par bya// sna tshogs ma dang lhan cig tu// reg pa'i 'dug stangs tsog pur bshad// sna tshogs ma ni tsum pa nas// mgrin par 'khyud pas yon tan ster// de dang chang ni btung bar bya// bcud kyis len kyang khyad par du// yang dang yang du ngal so zhing // so rtsi dag kyang bza' bar bya// tshig ni snyan par smra bar bya// 'bad pas rigs kyi sgra ni brjod// dus shes pa yi mkhas pas ni// sna tshogs gos ni bgo bar bya// pad+ma'i dri can pad+ma can// dung ma mar gyi dri yis brtag // glang chen ma ni rdul dris so// 'o ma'i dri yis sna tshogs brtag // nu ma btsir bar bya ba dang // mkhas pas mang du tsum pa na// mgrin par 'khyud cing ma mchu myang // de ltar las rnams byas nas ni// de nas glu dang gar rnams kyis// rol byed ma rnams mgu bar bya// 'dod chags khyad par sbyar ba yis// 'khor ba'i sdug bsngal skye mi 'gyur// 'dod ldan gang zag rnams kyis ni// ser sna zhe sdang spang bar bya// dul zhing ngo tsha shes pa dang // rol byed ma yi rtse zla rnams// 'bad de kun du gsang bar bya// 'jam pas 'dul te drag pos min// slob dpon klu sgrub kyis mdzad pa'i// 'dod pa'i bstan bcos rgyas pa las// bsdus te gzugs bzang bdag gis ni// 'gro la phan phyir snying por bsdus// 'dod pa'i bstan bcos mdor bsdus pa slob dpon gzugs bzang gis mdzad pa rdzogs so// 