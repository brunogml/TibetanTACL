rgya gar skad du// sa na sa ra mA na ni yA Ni ka ra nA ma sad+hI ti / bod skad du// 'khor ba las yid nges par 'byung bar byed pa zhes bya ba'i glu/ bla ma rnams la phyag 'tshal lo// dkon mchog gsum la phyag 'tshal lo// e ma'o// 'du byed sdug bsngal 'gyur ba'i sdug bsngal dang // sdug bsngal sdug bsngal la sogs brgya rtsa bcu // sdug bsngal kun las skyob par mdzad pa yi// sman pa'i rgyal po de la phyag 'tshal lo// kye kye kwa'i grogs po dag // 'khor ba'i rgyu ni nyon mongs pa dang las// nyon mongs khams gsum gnas ni dgu bcu brgyad// zag pa'i chu bo sbyor ba nye bar len// rgyu dang yul dang sbyor ba'i stobs kyis byung // kye kye kwa'i grogs po dag // sna tshogs 'di dag las las byung // de yang nyon mongs stobs las byung // dge dang mi dge lung ma bstan// mthong la myong dang skyes nas myong // gzhan du myong dang ma nges pa'i// dkar dang gnag dang 'dren ma'o// 'khor ba'i las ni lci gang dang // nye ba gang dang goms pa gang // sngon byas gang yin de las ni// snga ma snga ma rnam smin 'gyur// grogs dag soms shig thog ma med pa nas// ma rig la sogs bcu gcig rga shi'i mtha'// yan lag bcu gnyis cha gsum zo chun tshul// nang gi rten 'brel yang dang yang du 'khor// tshe rabs tshe rabs grangs med de dang der// skye dang rga dang na dang 'chi ba yi// sdug bsngal rnams kyis yang dang yang du gdungs// 'khrul nas 'khor gyur 'khrul cing 'khor bar 'gyur// kyi hud srid pa'i lam gyis dub pa'i 'gron po rnams// sdug bsngal bde bar bzung nas mi skyo ba // khyed yid de la rtag tu chags byed pa// phyugs dang khyad par med par bla ma gsung // bla mas zin pa'i skye bo mkhas pa dag // skad cig skad cig 'gro ba lnga po kun// 'khor ba'i sdug bsngal tsher ma zug 'dra la// rus pa'i gting nas snying rje su mi skye// las ngan dbang gis 'khor ba'i rgya mtsho 'dir// yang yang skye zhing yang yang rga dang na// yang yang 'chi 'gyur 'di ni mi sems par// yul la chags byed bdag gis ji ltar bya// grogs dag srid pa gsum nang gnas pa kun sdug bsngal// de yang mi yi sdug bsngal bdag gis mthong // mngal gyi sdug bsngal 'di lta bu ru gnas// nur nur mer mer gor gor nar nar po// ltar ltar mkhrang dang rkang lag rim gyis rdzogs// nu zho mar gyis gso byed cing // shin tu nyam chung gan rkyal nyal// byis pa dar ma lang tsho dang // rgas pas slar yang byis bar 'gyur// tshe ni mi rtag shin tu g.yo ba ste// yud tsam sdod pa'i mthu yang yod ma yin// bdag ni nges par 'chi 'gyur mi sems pa// grogs dag skyes bu de ni ngo mtshar che// 'khor ba'i skyon dang nyes dmigs mi shes pas// phyin ci log pa bzhi la gnas nas su// bdag ni nges par 'chi 'gyur mi sems par// yul la mngon zhen nyin mtshan don med 'das// 'dzam bu'i gling pa dus min 'chi bas te// nges pa can yang zad par 'gyur bas na// yang dang yang du nges par 'chi 'o zhes// bsam par rigs so kwa'i bzhin bzang dag // so ga me tog rgyas pa'i dus 'di byung bar gyur // zla ba gsal bas mtshon pa'i ston dus 'di 'byung zhes// skye bo thams cad dga' 'gyur bdag gi tshe 'di ni// zad par 'gyur zhes shin tu mi dgar 'gyur ba med// de ring 'di bya sang ni 'di bya de nas 'di dang 'di bya zhes// srid pa g.yo ba'i rang bzhin ma shes don med yid brtan tshol byed pa'i// skye dgu 'chi bdag gi ni chu srin khar ni gru ni zhugs pa ltar// bya ba mthar ma phyin par yul gyi chu yi dba' klong nang du lhung // 'di ni sang bya 'di ni thang cig 'og tu bya// 'di ni de'u re bya zhes skye bo sems pa na// gshin rje be con lag thogs zur gyis lta byed cing // mig rtsa dmar khros ma rungs gad mos re snyam 'debs// rnal 'byor bstan bcos thams cad dang // sbyor ba du ma rab shes kyang // deng bya sang bya zhes smra zhing // bsam dang ldan pas 'chi bar 'gyur// tshe 'di gnod mang rlung gis btab pa yi// chu yi chu bur bas kyang mi rtag na// dbugs 'byung dbugs rngub gnyid kyis log pa las// sang khom gang lags de ni ngo mtshar che// kye kye kwa'i grogs po dag // tshe ni yun thung shes bya'i rnam pa mang // tshe yi tshad kyang ci tsam mi shes pas// ngang pas chu las 'o ma len pa ltar// rang gi 'dod pa dang la blang bar gyis// kye kye kwa'i grogs po dag // 'jig rten spyod pa dag la phar bltas na// byas pa thams cad don med sdug bsngal rgyu// ci la bsams kyang phan par mi 'gyur bas// rang gi sems la lta ba goms par gyis// kye kye kwa'i grogs po dag // tshad ma bdun dang brda sprod rnam pa bzhi// mngon pa dang ni yo ga tsar+ya'i sa// mdo sde dang ni 'dul ba mngon pa dang // gzhung du bkod pa ma lus thams cad kun// ma mthong ma mnyan ma bshad ma bris zhes// de la gdung ba ma bskyed bzhin bzangs dag // bla ma'i man ngag ces bya bdud rtsi'i ro// gang gis sems mnyam 'jog pa de tsam zhig // yongs su btsal gyis gzhung mangs ci zhig dgos// thams cad yid ni 'khrul par byed pa'i rgyu// 'khor ba'i gnas 'di nges pa med pas na// pha ma la sogs pha mar ma nges pas// nye du 'brel ba dag la chags pa spangs // dgra yang ma nges de la sdang ba spangs // nad med lang tsho phun sum tshogs pa dang // 'dod yon lnga la rang bzhin gyis chags spangs // rnyed pa dang ni bkur sti grags pa dang // rigs dang rus dang tshigs su bcad pa spangs// slob ma yang slob chos kyi 'brel pa spangs// kye kye kwa'i grogs po dag // 'jig rten stag sbrul med dang dug 'dra bar// bsams nas spangs te dben par gnas par bya/ bud med mtshan nyid skyes pa'i mtshan nyid dang // sman dang glang chen brtags pa'am gza' skar rtsis// mtshon cha brtags pa'am rta dpyad rang bzo'am// bstan bcos ngan pa slob dang klog pa spangs// yul la mngon dga'i sems ni byung ba dang // rnam rtog de dag rnams ni byung ba nas// bdag ni nges par 'chi ba dran byas la// 'og nas 'byung ba'i gnyen po rnams kyis bzlog // rnam rtog mang ba dbugs bgrang pa yis gzhil// 'dod chags sems byung rnam par rtog pa de// rang bzhin mi gtsang keng rus blta bas bzlog // zhe sdang la ni byams pa'i chu yis btab // gti mug la ni rten 'brel lam gyis so// mi gtsang ba dang byams pa rten 'brel gyi// man ngag bla ma'i zhal nas 'byung bzhin bya// 'khor ba la yid ches bar 'byung bar byed pa zhes bya ba'i glu// slob dpon dpal mar me mdzad ye shes kyi zhal snga nas mdzad pa rdzogs so// // rgya gar gyi mkhan po de nyid dang // zhu chen gyi lo tsA ba rgya bston seng ges bi ka ma la shI la'i gtsug lag khang du bsgyur ba'o// slad nas bla ma de nyid dang // lo tsA ba tshul khrims rgyal bas bcos shing gtan la phab pa // 