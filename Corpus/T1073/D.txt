@##// rgya gar skad du/ mad+h+ya ma sha ta/ bod skad du/ dbu ma drug pa/ sangs rgyas la phyag 'tshal lo// mtha' bzhi las ni rnam grol ba'i// shes pa skad cig ma yod de// rtog pas stong zhing dmigs pa med// rnam bcas smra bar shes par bya// chad pa ma yin rang rig ni// sngon po la sogs par snang ba// de ni mtshan nyid kyis ma skyes// dbu ma pa yi lam du 'dod// mtha' bzhi las ni rnam grol ba'i// gsal ba brdzun pa'i mtshan nyid de// de ni sgyu ma ltar gnyis med// tshad mar ldan pa'i grub mtha'o// dngos po stong par rig pa gang // snang ba med cing sgrib g.yogs med// de nyid dbu ma pa yi lam// rjes thob dag pa'i kun rdzob yin// gsal ba 'am ni mi gsal ba// de nyid la ni dmigs su med// rnam kun ma skyes pa rang bzhin// gzhan dag dbu ma pa ru 'dod// mtha' bzhi las ni rnam grol ba'i// gsal ba lha yi bdag nyid can// gnyis med mchog tu bde ba'i dngos// rten cing 'brel 'byung tsam bdag nyid// dbu ma drug pa zhes bya ba// slob dpon mkhas pa mai tris mdzad pa rdzogs so// // bla ma badzra pA Ni dang / nags tshos bsgyur ba'o/ 