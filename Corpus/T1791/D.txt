@##// dpal phyag na rdo rje la phyag 'tshal lo// pha rol gyi dmag gi dpung las rnam par rgyal bar 'dod pa'i sgrub pa po dam tshig dang ldan pas gnas khang yid dang mthun par bum pa la sogs pa'i rdzas rnams rdzogs par byas la/ tshad med pa la sogs pa bsgom pa'i rim pa ma nor bar byas te/ de nas bdag nyid tshogs rdzogs par byas la/ stobs po che sku mdog nag po zhal gsum phyag drug pa ral gri dang gtun shing dang / tho ba dang / kha T+wAM ga dang / zhags pa dang / mda' 'dzin pa shin tu 'jigs pa yang 'jigs par byed pa hUM las rnam par bsgom par bya ste/ de nyid snying ga'i hUM gi sa bon las 'od zer dpag tu med pa 'phros pas de nyid kyi nga rgyal dang ldan pa'i ba spu'i bu ga tshun chod nas sprul pa'i khro chung tho ba dang zhags pa dang ral gri thogs pa dpag tu med pa byung ste/ pha rol gyi sde thams cad tshar bcad de rab tu pham par byas pa la dmigs te yungs kar dang zhi dkar sa dang / ske tshe dang til gyi gang bu la sngags 'di brgya rtsa brgyad bsngags nas dmag gi sde'i gdong du gtor na pha rol gyi g.yul nyes shing 'pham par 'gyur ro// sngags ni/ oM pra ha ra pra ha ra badzra praM b+hany+dza nA ya hUM hUM phaT phaT swA hA zhes brjod cing rab tu sdang ba'i gzugs dang / lta stangs kyis rnam par bltas te/ ma rungs pas bsams na bdag nyid kyi g.yul rgyal bar nges so// pha rol gyi sde rab tu 'joms par byed pa'i sgrub thabs slob dpon ye shes rdo rjes mdzad pa rdzogs so// 