@##// 'phags pa 'jam dpal la phyag 'tshal lo// mtshan yang dag par brjod pa'i yan lag bdun pas tshogs bsags pa'i thabs la/ 'jam dpal rdo rje la sogs pa// rgyal ba sras dang bcas pa la// lus ngag yid gsum gus ldan pas// kun nas btud de phyag 'tshal lo// sangs rgyas zhing du gang bsngags dang // 'jig rten dag na mchog gyur pa// rin chen me tog bdug spos sogs// kun nas sprul te mchod par bgyi// bdag gis sngon chad byas pa'i sdig // kun nas bsags par gang gyur pa// rang bzhin med dang yod tshul gyis// rgyal ba kun gyi spyan sngar bshags// mgon po rnams kyi bsod nams dang / dman pa'i dge ba thams cad la// de bzhin mthun par lhag sems kyis// dad pas rjes su yi rang ngo // bde gshegs byang chub sems bskyed nas// 'gro ba thugs rjes 'dul slad du// chos kyi 'khor lo bskor ba la// tshangs pa bzhin du gsol ba 'debs// yongs su mya ngan 'da' bzhed la// 'gro ba yun du bde ba'i phyir// ji srid 'khor ba de srid du// mya ngan mi 'da' bzhugs su gsol// ji srid 'khor bar gnas bar du// bdag gi dge ba'ang de bzhin du// kun nas zad par mi 'gyur bar// sems can yongs su smin par shog // dus 'di nas ni bzung nas su// byang chub snying por mchis kyi bar// mgon po'i 'bangs su 'bul lags kyis// thugs rjes yongs su gzung bar mdzod// dus 'di nas ni bzung nas su// bde gshegs khyed kyi bka' bzhin du// sems can kun don sgrub lags kyis// byin gyis brlab par mdzad du gsol// rgyal ba mnyes phyir bzlas brjod rin po che// dad pas spyan sngar rtag tu mchod bgyid pas// lus ngag dub dang bsam pa yengs pa yis// cung zad bde bar gnas 'tshal bzod par bzhes// dad pas bskyed pa'i bsod nams phra mo yang // 'ga' yang chud zos mi 'gyur don gyi phyir// gsang sngags rin chen rnam grangs ji tsam zhig // mgon po bdag nyid la ni gdams par bgyi// nad dang sdug bsngal la sogs dgra bgegs dang // 'khor ba'i rgya mtshor gnas pa sna tshogs dag // 'di dang pha rol gnyi gar rtag tu 'byung // gsang sngags rin chen 'bras bu mchis par mdzod// 'jam dpal gyi mtshan yang dag par brjod pa'i yan lag bdun pas tshogs bsags pa'i thabs/ slob dpon 'jam dpal bshes gnyen gyis mdzad pa rdzogs so// 