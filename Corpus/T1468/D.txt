@##// rgya gar skad du/ pradz+nyA pA ra mi ta maN+Da la bid+hi nA ma/ bod skad du/ shes rab kyi pha rol tu phyin pa'i dkyil 'khor gyi cho ga zhes bya ba/ spang dang blang ba'i gzhi rnams shes// gang zag gsum gyi lam rnams shes// thub pa yi ni rtog pa'i yul// rten gsum gyi ni bdag nyid can// sangs rgyas nyan thos sems dpa' yi// tshogs kyis bskor ba'i yum de la// sgo gsum dang bas phyag 'tshal lo// bde gshegs lung bstan klu sgrub dang // de yi slob ma zla grags dang // mkhas pa yi ni b+ha bya dang // de sogs yum gyi sgrub thabs ni// legs pa nyid du bstan kyang ni// sla zhing dkyil 'khor rgyas pa ni// mkhas pas de dag ma bstan te// des rgyas bdag gis sla bar bstan// bdag 'dra shin tu blun gyur kyang // bla ma yi dam drin dang ni// gzhung rnams kun nas bsdus nas ni// dkyil 'khor cho ga legs bar bshad// snying rje dang ldan rigs kyi bus// yum brjod pa yi mjug thogs su// dge ba rnams ni bsdu ba'i phyir// dkyil 'khor chen po bsham bya ste// de nas lha gnas nang par ni// tshangs dang zur dang logs thig rnams// gzhan dang mthun par gdab par bya// phyi dang nang du dbye bar bya// phyi la sgo sogs rdzogs par gdab// nang la yang ni tshul bzhin gdab// nang gi le'u tshe bzhi la ni// pad+ma ze'u 'bru ldan dgu bri// de phyi le'u tshe bcu gnyis la// ze'u 'bru 'dab ldan bzhi rnams bri// de yi phyi yang gzhan dang mthun// bri dang bshad pa rim gyis bstan// dran bzhi brda bstan gdugs bzhi bri// spong bzhi brda bstan 'khor lo bzhi// rdzu 'phrul rkang pa bzhi yi brdar// pad 'dab bzhi ni bri bar bya// des 'byed yan lag rnam bzhi'i brdar// rta babs bzhi yang bri bar bya// ye shes skad cig bcu drug brdar// bcu gcig rdo rje bcu drug bri// 'phags lam yan lag brgyad kyi brdar// re khA lnga dang dra ba phyed// rin chen phag dang 'dod yon snam// de dag kyang ni rim bzhin bri// sa bcu pa yi brdar bstan pa// sgo yi nang yang legs par bri// de ltar pho brang nang dag na// yum chen 'khor dang bcas pa bri// dbus kyi pad+ma'i lte ba la// sku mdog ser mo phyag bzhi ma// g.yas kyi dang po pad+ma'i steng // shes rab kyi ni bu sti'o// g.yon gyi dang po ut+pal te// mi shigs pa yi rdo rje'o// dang po'i 'og ma mchog sbyin dang // gnyis pa 'og ma mnyam gzhag ste// de lta bu yi yum bri'o// phyogs bzhi pad+ma'i 'dab steng du// sems ma rdo rje rin chen ma// chos dang las kyi sems ma'o// sku mdog phyag mtshan rigs dang mthun// mtshams bzhi pad+ma'i 'dab steng du// mA ma kI dang gos dkar mo// sangs rgyas spyan dang sgrol ma ste// sku mdog phyag mtshan rigs dang mthun// shar gyi pad+ma'i lte ba la// rin chen 'byung gnas sku mdog ser// sa gnon phyag rgya can dgod do// phyogs bzhi yi ni pad+ma la// sems dpa' 'od zer kun 'byung dang // rin chen 'od 'phro rin dbang phyug // rdo rje mi g.yo sems dpa' bzhi// pad+ma rdo rje dbyug to dang // rin chen lcags kyu rim bzhin thogs// lho yi pad+ma'i lte ba la// mya ngan med dpal sku mdog sngo// mchog sbyin pad+ma can dgod do// phyogs bzhi yi ni 'dab ma la// sems dpa' mya ngan med pa dang // chos kyi rgyal mtshan bkod pa rgyal// dbang phyug rgyal te sems dpa' bzhi// pad+ma 'dab bzhi rin chen 'bar// rgyal mtshan rnams te rim bzhin thogs// nub kyi pad+ma'i lte ba la// rin chen 'od 'phro sku mdog dmar// mnyam gzhag phyag rgya can dgod do// phyogs bzhi yi ni 'dab ma la// spyod pa'i blo gros snang ba mchog // phyag rgya dang ni spobs pa brtsegs// pad+ma dung dang lcags kyu dang // mnyam gzhag pusti bsnams pa'o// de dag thogs nas gtso la 'dud// byang gi pad+ma'i lte ba la// rgyal ba'i dbang po sku mdog ljang // skyabs sbyin phyag rgya can dgod do// phyogs bzhi yi ni pad+ma la// rgyal ba byin dang grub pa'i lha// dga' ba ston dang mi g.yo ba// pad+ma rin chen pa tra dang // rgya gram mnyam gzhag ting 'dzin bsnams// byang shar pad+ma'i lte ba la// ting 'dzin glang po dmar ser mdog // chos 'khor bskor ba'i phyag rgya can// phyogs bzhi yi ni 'dab ma la// rgyal ba gnon dang kun du bzang // 'jam dpal sgrib pa sel ba ste// pad+ma rin chen ga'u dang // rdo rje me tog rim bzhin thogs// shar lho pad+ma'i lte ba la// pad+mo dam pa dmar skya'i mdog // chos 'chad phyag rgya can dgod do// phyogs bzhi yi ni 'dab ma la// lag na pad+mo mthu chen thob// sman gyi rgyal dang yon tan snying // pad+ma me tog myu gu dang // bum pa dang ni ral gri'o// de dag bsnams te gtso la 'dud// lho nub pad+ma'i lte ba la// nyi ma'i dkyil 'khor snang ba'i dpal// dmar ser mdog ldan chos 'chad tshul// phyogs bzhi yi ni 'dab ma la// nyi ma rab snang rdo rje can// gzhon nu rgyan dang seng ge'i sgra// pad+ma dang ni me tog nyug // rdo rje bdud rtsi bum pa ni// rim pa bzhin du thogs pa'o// nub byang pad+ma'i lte ba la// gdugs dam pa ste dmar ser mdog // chos 'chad pa yi phyag rgya can// phyogs bzhi yi ni 'dab ma la// rin chen mchog dang pad+mo rgyal// pad+ma dam pa thogs med rgyal// pad+ma dang ni rtse lnga dang // me tog dang ni mdzes gos dang // go rims bzhin du thogs pa'o// phyi rim shar phyogs lte ba la// dga' ba dpal te mdog dkar po// skyabs dang ldan pa dgod par bya// phyogs bzhi yi ni 'dab ma la// dga' sbyin dang ni bzang skyong dang // dkon mchog 'byung gnas zla 'od gnas// pad+ma dang ni me tog dang // nyi ma zla ba bsnams pa'o// lho phyogs kyi ni lte ba la// shAkya thub gser gyi btso ma bzhin// bdud btul ba yi tshul can no// phyogs bzhi yi ni 'dab ma la// byams pa nam mkha'i snying po dang // sa yi snying dang spyan ras gzigs// maud gal dang shA ri'i bu// kun dga' bo dang 'od srungs te// pad+ma dang ni rin chen dang // bum pa khri snyan sa le rnams// go rims thogs te gtso la 'dud// bzhi yi phyag mtshan lhung bzed do// nub kyi pad+ma'i lte ba la// mar me mdzad de mdog dmar po// kun snang phyag rgya can dgod do// phyogs bzhi yi ni 'dab ma la// nyi 'od dang ni zla 'od dang // byams pa mai tri skyes bu dam// kun kyang rin chen 'dzin pa'o// byang phyogs pad+ma'i lte ba la// pad+mo'i dpal de mdog sngo ba// skyabs sbyin ldan pa dgod par bya// phyogs bzhi yi ni 'dab ma la// pad+ma dam dang ye shes tog // mya ngan kun 'joms blo mi zad// kun kyang pad+mo bsnams pa'o// mtshams su sgeg mo phreng ba ma// glu dang gar de gzhan dang mthun// phyi la me tog bdug pa ma// dri chab ma ste gzhan dang mthun// lcags kyu zhags pa lcags sgrog dril// de yang gzhan dang mthun pa'o// dkar dang ser dang dmar dang ljang // kun gyi nang rol mthing ba'o// shar du dkar po che ba ste// lho ru ser po che ba ste// nub tu dmar po che ba ste// byang du ljang gu che ba ste// dbus su mthing ga yang dag ldan// mchod dang gtor ma rgyas par bshams// dkyil 'khor rgyan sogs legs par dgod// rang nyid bde ba'i stan la 'dug // dang po tshogs kyi lam gyi chos// bzhi gsum bcu gnyis bsgom rtogs bya// de rjes sbyor ba'i lam gyi chos// nges 'byed bsgom zhing rtogs par bya// de rjes mthong ba'i lam gyi chos// byang chub bdun bsgom rtogs par bya// de rjes bsgom pa lam gyi chos// 'phags lam brgyad bsgom rtogs par bya// de rjes rdo rje lta bu gnas// de de yang ni rtogs par bya// de rjes bcu gcig pa yang thob// b+h+rUM las rin chen gzhal yas bsam// kun gyi sa bon a yin te// de zhu mtshan ma lha ru bsam// lam lnga rdzogs pa'i pho brang du// yum chen 'khor dang bcas pa rnams// gzugs nas rga shi rtogs pa'i tshul// sbyin nas rnam pa thams cad mkhyen// de yang spyod pa'i tshul can rnams// mngon par rdzogs par sangs rgyas nas// ring po ma lon de nyid kyi// yum chen 'khor bcas spyan drangs te// bsam brjod yul 'das 'gro ba la// mtshon phyir skye med mtshon bstan pa// skye ba med pa'i gzugs brnyan las// 'gro ba'i don du yum du shar// yum sras 'khor dang bcas pa yang // yon bdag sgrib rgyun sbyang ba dang // dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// bsam brjod yul 'das pha rol phyin// kun rdzob 'gro don yum gyi sku// yum chen pha rol phyin ma yang // yon bdag sgrib rgyun sbyang ba dang // dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// shar phyogs rin chen yong ba yis// dag pa yi ni zhing khams na// bde gshegs rin chen 'byung gnas la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// lho phyogs mya ngan med pa yi// dam pa yi ni zhing khams na// bde gshegs mya ngan med pa la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu pa'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// nub phyogs nye bar zhi ba yi// dag pa yi ni zhing khams na// bde gshegs rin chen 'od 'phro la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// byang phyogs rgyal ba can gyi ni// dag pa yi ni zhing khams na// bde gshegs rgyal ba'i dbang po la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// byang shar ting 'dzin brgyan pa yi// dag pa yi ni zhing khams na// bde gshegs ting 'dzin glang po la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// shar lho snying po byang chub brgyan// shin tu yid 'ong zhing khams na// bde gshegs pad+ma dam pa la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus bdag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge pa bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// lho nub rdul dang bral ba yi// dag pa yi ni zhing khams na// bde bar gshegs pa nyi ma yi// dkyil 'khor snang ba'i dpal la ni// byang chub sems dpa' khyim pa dang // rab tu byung dang khye'u dang / bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// nub byang dbang du bya pa yi// dag pa yi ni zhing khams na// bde gshegs gdugs kyi dam pa la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun spyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// steng phyogs mdangs dga'i zhing khams na// bde gshegs dga' ba'i dpal la ni// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus ba dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// 'og phyogs pad+ma'i zhing khams na// bde gshegs pad+ma'i dpal la ni// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// mi mjed 'jig rten khams 'di na// bde gshegs shAkya seng ge la// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// yongs su dag pa'i zhing khams na// bde gshegs mar me mdzad pa ni// byang chub sems dpa' khyim pa dang // rab tu byung dang khye'u dang // bu mo'i tshogs kyis 'khor du bskor// 'khor bcas ma lus pa dag kyang // yon bdag sgrib rgyun sbyang ba'i phyir// dam chos klog dang kha ton dang // yi ge 'dri sogs bgyis pa yis// yum chen dge ba bsdu ba'i phyir// rin chen pad+ma'i gdan steng du// snying rje'i dbang gis spyan 'dren na// byang chub sems kyis gshegs su gsol// phyi dang nang na rab gnas shing // sgo rnams skyong ba la sogs kun// ma lus de dag thams cad kyang // gnas 'dir mchod kyis gshegs su gsol// rin chen rgyas pa pad+ma'i gdan// shes rab gsal ba zla ba'i gdan// thugs rje rgyas pa nyi ma'i gdan// yum chen sras dang bcas la dbul// dam chos klog dang kha ton dang // yi ge 'dri sogs bgyis pa yis// dge ba bsdu phyir gshegs su gsol// oM pradz+nyA pA ra mi tA sarba de ba At+ma nAM ni R+YA ta yA mi/ gdan sogs dbul zhing gnyis med bya// de nas mchod pa 'di skad do// bde gshegs mnyes pa'i yon chab 'di// 'khor gsum yongs su dag sgo nas// yum chen sras dang bcas la dbul// dam chos klog dang kha ton dang // yi ge 'dri sogs bgyis pa yis// dge ba bsdu phyir bzhes su gsol// de bzhin bsgres te sgra mchod par// rgyal yum sras dang bcas la mchod// bdag gi sgo gsum dang ba yis// yum chen 'khor dang bcas pa la// bdag dang khams gsum sems can rnams// ngag yid dang bas phyag 'tshal lo// pradz+nyA pA ra mi tA de ba sarba At+ma nAM niR+YA ta yA mi/ phyag byas bstod pa 'di lta ste// rang bzhin mnyam nyid gnyis med kyang // 'gro ba'i don phyir yum gyi sku// rigs kyi yum gyis yongs bskor ba// dus gsum rgyal yum phyag 'tshal bstod// rdo rje sems ma rin chen ma// chos dang las kyi sems ma ste// rigs kyi yum bzhi phyag 'tshal bstod// mA ma kI dang gos dkar mo// sangs rgyas spyan dang sgrol ma ste// mdzes pa'i yum bzhi phyag 'tshal bstod// shar phyogs rin chen yod pa yi// dag pa yi ni zhing khams na// bde gshegs rin chen 'byung gnas ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// lho phyogs mya ngan med pa yi// dag pa yi ni zhing khams na// bde gshegs mya ngan med pa ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// nub phyogs nye bar zhi ba yi// dag pa yi ni zhing khams na// bde gshegs rin chen 'od 'phro ni// sku chen mtshan bzad yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// byang phyogs rgyal ba can gyi ni// dag pa yi ni zhing khams na// bde gshegs rgyal ba'i dbang po ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// byang shar ting 'dzin brgyan pa yi// dag pa yi ni zhing khams na// bde gshegs ting 'dzin glang po ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// shar lho snying po byang chub brgyan// shin tu yid 'ong zhing khams na// bde gshegs pad+mo'i dpal la ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// lho nub rdul dang bral pa yi// dag pa yi ni zhing khams na// bde bar gshegs pa nyi ma yi// dkyil 'khor snang ba dam pa'i dpal// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// nub byang dbang du gyur pa yi// dag pa yi ni zhing khams na// bde gshegs gdugs kyi dam pa ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// steng phyogs mdangs dga'i zhing khams na// bde gshegs dga' ba'i dpal la ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// 'og phyogs pad+mo'i zhing khams na// bde gshegs pad+mo'i dpal la ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// mi mjed 'jig rten khams 'di na// bde gshegs shAkya seng ge ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// yongs su dag pa'i zhing khams na// bde gshegs mar me mdzad pa ni// sku chen mtshan bzang yon tan rdzogs// dam chos rmad du byung ba yi// gsung chen pha rol phyin drug gis// zhing mchog gtsang mar yongs sgrogs shing // thugs chen mnyam nyid rtag gnas shing // mdzes pa'i bde gshegs phyag 'tshal bstod// sems dpa' 'od zer kun 'byung dang // rin chen 'od 'phro rin dbang phyug // rdo rje mi g.yo sems dpa' bzhi// pha rol phyin la rab dad de// mi mjed 'jig rten khams 'di ru// bya rgod spungs pa'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i drus// sems dpa' chen po khyed rnams kyis// rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyan pa'i ched// mi mjed 'jig rten 'dir byon pa'i// blo chen khyod la phyag 'tshal bstod// sems dpa' mya ngan med pa dang // chos kyi rgyal mtshan bkod pa rgyal// dbang phyug rgyal te sems dpa' bzhi// pha rol phyin la rab dad de// mi mjed 'jig rten khams 'di ru// bya rgod spungs pa'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i dus// sems dpa' chen po khyed rnams kyang // rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyen pa'i ched// mi mjed 'jig rten 'dir byon pa'i// blo chen khyod la phyag 'tshal bstod// spyod pa'i blo gros snang mchog dang // phyag rgya rgyal dang spobs pa brtsegs// blo dang ldan pa'i sems dpa' bzhi// pha rol phyin la rab dad sde// mi mjed 'jig rten khams 'di ru// bya rgod spungs pa'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i dus// sems dpa' chen po khyed rnams kyang // rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyan pa'i ched// mi mjed 'jig rten 'dir byon pa'i// blo chen khyod la phyag 'tshal bstod// rgyal ba byin dang grub pa'i lha// dga' ston dang ni mi g.yob// blo dang ldan pa'i sems dpa' bzhi// pha rol phyin la rab dang de// mi mjed 'jig rten khams 'di ru// bya rgod spungs pa'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i dus// sems dpa' chen po khyed rnams kyang // rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyan pa'i ched// mi mjed 'jig rten 'dir byon ba'i// blo chen khyod la phyag 'tshal bstod// nyi ma rab snang rdo rje can// gzhon nu rgyan dang seng ge sgra// blo dang ldan ba'i sems dpa' bzhi// pha rol phyin la rab dad de// mi mjed 'jig rten khams 'di ru// bya rgod spungs ba'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i dus// sems dpa' chen po khyed rnams kyang // rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyan pa'i ched// mi mjed 'jig rten 'dir byon pa'i// blo chen khyod la phyag 'tshal bstod// rin chen mchog dang pad+mo rgyal// pad+mo dam pa thogs med rgyal// blo dang ldan pa'i sems dpa' bzhi// pha rol phyin la rab dad de// mi mjed 'jig rten khams 'di ru// bya rgod spungs pa'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i dus// sems dpa' chen po khyed rnams kyang // rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyan pa'i ched// mi mjed 'jig rten 'dir byon pa'i// blo chen khyod la phyag 'tshal bstod// dga' bzhin dang ni bzang skyong dang // dkon mchog 'byung gnas zla 'od gzhon// blo dang ldan pa'i sems dpa' bzhi// pha rol phyin la rab dad de// mi mjed 'jig rten khams 'di ru// bya rgod spungs pa'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i dus// sems dpa' chen po khyed rnams kyang // rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyan pa'i ched// mi mjed 'jig rten 'dir byon pa'i// blo chen khyod la phyag 'tshal bstod// pad+mo dam pa me tog dang // mya ngan kun du 'joms pa dang // blo gros mi zad sems dpa' bzhi// pha rol phyin la rab dad de// mi mjed 'jig rten khams 'di ru// bya rgod spungs pa'i ri bo la// sprul sku shAkya seng ge yis// dri med pha rol phyin pa la// chos sgra chen po sgrogs pa'i tshe// chos 'byung rtag chen bstan pa'i dus// sems dpa' chen po khyed rnams kyang // rang gis gtso la rtag zhus te// gtso bos tshul bzhin lung bstan dus// mdzes pa gser gyi pad 'dab stong // shAkya seng ge mchod pa dang // pha rol phyin chos mnyan pa'i ched// mi mjed 'jig rten 'dir byon pa'i// blo chen khyod la phyag 'tshal bstod// byams pa sa snying nam mkha' snying // spyan ras gzigs te sems dpa' bzhi// 'gro don brtson la phyag 'tshal bstod// maud gal dang shA ri'i bu// kun dga' bo dang 'od srungs te// mchog bzhi nyan thos phyag 'tshal bstod// nyi 'od dang ni zla 'od dang // byams pa mai tri skyes bu dam// thabs mkhas 'gro don brtson la bstod// nyams bdes bde gshegs mnyes mdzad pa// nang gi lha mo bzhi la bstod// mchod pa yi ni las kyis ni// bde bar gshegs pa mnyes mdzad pa// phyi yi lha mo bzhi la bstod// bde gshegs sgo srung rab tu grags// sgo srung bzhi la phyag 'tshal bstod// bzhi gsum bcu gnyis chos rtogs pa// tshogs lam gnas la phyag 'tshal bstod// dbang po stobs kyi rab phye ba// nges 'byed rtogs la phyag 'tshal bstod// sa rab dga' ba rtogs 'gyur ba// mthong lam gnas la phyag 'tshal bstod// sa brgyad rim gyis rtogs gyur pa// bsgom lam rtogs la phyag 'tshal bstod// rdo rje lta bu la gnas nas// chos kyi sku yang rab tu gsal// sa bcu gnas la phyag 'tshal bstod// sems bskyed la sogs rab ldan pa// rgyu dang 'bras bus rab phye ba// thams cad mkhyen gzhung de la bstod// gang zag gsum gyi lam yang bshad// lam shes gzhung la phyag 'tshal bstod// shes rab snying rje ldan pa sogs// spang dang blang ba'i gzhi rnam shes// thams cad mkhyen gzhung de la bstod// rnam pa thams cad yongs bsdus pa// rnam kun mngon rdzogs gzhung la bstod// 'phel ba la sogs rab ldan pa// rtse mo'i gzhung la phyag 'tshal bstod// 'og ma kun gyi mthar phyin pa// mthar gyi gzhung la phyag 'tshal bstod// skad cig bzhi dang rab ldan pa// sangs rgyas sa yang rab tu gsal// byang chub gzhung la phyag 'tshal bstod// bde gshegs sku rnams kun dang ldan// sems can don phyir phrin las gzhung // chos sku'i gzhung la phyag 'tshal bstod// 'ga' zhig don du rgyas pa dang // 'ga' zhig don du 'bring dang ni// rgyas 'bring gzhung la phyag 'tshal bstod// de rnams don bsdus la yang bstod// gzhung rnams rgyas par ma gyur kyang // don ni mi zhan ston gyur pa// don mi zhan la phyag 'tshal bstod// de rnams gsal bar rab 'byed pa// mkhas pa yis ni mdzad pa gang // bstan bcos gzhung la phyag 'tshal bstod// 'jig rten khams ni thams cad la// yum sras 'khor dang bcas pa yi// gzugs brnyan ci snyed yod pa la// thal mo sbyar te phyag 'tshal bstod// smon lam bya ba 'di skad do// dus gsum rgyal ba kun gyi yum// bklags pa dang ni kha ton bgyis// bgyid du rtsal dang rjes yi rang // dge ba 'di yi stobs kyis ni// bdag cag 'khor dang bcas pa rnams// zhing mchog gtsang mar skye bar shog // dus gsum rgyal ba'i yum dag la// mchod bstod bkur sti bgyis pa dang // bgyid du stsal dang rjes yi rang // dge ba de yi stobs kyis ni// bdag cag 'khor dang bcas pa rnams// phyogs bcu'i sangs rgyas zhing du ni// bdag dang yon bdag skye bar shog // zhing de nyid du skyes nas kyang // bde gshegs bcu la mchod par shog // pha rol phyin drug spyod par shog // lam lnga rim gyis bgrod par shog // lam lnga rim gyis bgrod nas kyang // mngon par rdzogs par sangs rgyas shog // mngon par rdzogs par sangs rgyas nas// rtog pa dag ni mi mnga' yang // 'gro ba'i don phyir sprul pa'i sku// rgyun mi 'chad par ston par shog // dus gsum rgyal ba'i yum kun la// bdag gis dge ba ci bsags dang // dge ba de yi stobs kyis ni// khams gsum sems can thams cad kun// thar pa'i lam la 'dzeg par shog // bdag gi dge ba 'di dag la// bdud kyis bar du mi gcod par// dge ba'i 'bras bu smin gyur cig // ji ltar sngon gyi 'phags pa rtag tu dus// lus kyi tsha grangs sdug bsngal mi lta bar// shes rab pha rol phyin don du// sdug bsngal sna tshogs tshol ba ltar// bdag dang khams gsum sems can kyang // 'phags pa rtag tu du bzhin du// shes rab pha rol phyin don du// sdug bsngal ci spyod der spyod shog // ji ltar sngon gyi 'phags pa rtag tu dus// shes rab pha rol phyin don du// sha khrag rus rnams thogs med du// sdug bsngal mi lta gtong ba ltar// bdag dang khams gsum sems can kyang // 'phags pa rtag tu du bzhin du// shes rab pha rol phyin don du// sha khrag rus rnams gtong bar shog // sngon gyi 'phags pa chos 'phags kyis// grong khyer chen po spos ldan du// shes rab pha rol phyin pa la// phyin ci ma log spyod pa ltar// bdag dang khams gsum sems can rnams// spos ldan lta bu'i grong khyer du// shes rab pha rol phyin pa la// phyin ci ma log spyod par shog // sngon gyi tshe yi tshong dus ni// mar me can gyi dbus su ni// sngon 'das bde gshegs mar me mdzad// sprul sku shAkya seng ge la// mngon par 'tshang rgya lung bstan dang // sring mo gang+ga'i lha mo dang // sems bskyed lung bstan thob pa ltar// bdag dang khams gsum sems can la// dus gsum sangs rgyas thams cad kyi// byang chub tu ni sems bskyed cing // mngon par 'tshang rgya lung bstan shog // mngon dga' phyogs bcu'i zhing khams su// mgon po bde gshegs bcu rnams kyis// shes rab pha rol phyin pa la// phyin ci ma log spyod pa ltar// bdag dang khams gsum sems can rnams// mngon dga' phyogs bcu'i zhing khams su// shes rab pha rol phyin pa la// phyin ci ma log spyod par shog // sngon tshe shAkya seng ge yis// kun dga' bo ni thos ldan la// shes rab pha rol phyin pa ni// nan gyis yang nas yang du ni// sgro skur bral ba gtad pa bzhin// bdag dang khams gsum sems can rnams// dus gsum sangs rgyas thams cad kyi// kun dga' bo la gtad bzhin du// shes rab pha rol phyin pa ni// nan gyis yang dang yang du ni// sgro skur bral bar gtod par shog // gal te bdag dang sems can rnams// tshe yi 'du byed byed pa na// yum chen pha rol phyin pa la// bklags dang kha ton byas pa dang // yi ge 'dri sogs bgyis pa dang // mchod dang bsnyen bkur ci bgyis pa// dge ba 'di yi stobs kyis ni// gnad gcod sdug bsngal med par ni// sangs rgyas byang chub sems dpa'i tshogs// sdun nas bsu zhing 'dren par shog // bdag dang khams gsum sems can rnams// tshe rabs dag ni gar skyes kyang // thos pa'i shes rab ldan gyur nas// the tshom yul de chod par shog // bsam pa'i shes rab ldan gyur nas// ma rtogs pa rnams rtogs par shog // bsgom pa'i shes rab ldan gyur nas// chos nyid don rnams rtogs gyur shog // de ltar shes rab rnam gsum gyis// spros pa rnam gsum chod par shog // yul ni mkhyen pa rnam gsum la// dge ba'i las ni ci bsags pa// dge ba de yi stobs kyis ni// bdag dang khams gsum sems can rnams// mkhyen pa gsum la spyod par shog // spang bya'i gzhi de spangs nas ni// blang bya'i gzhi la spyod par shog // lam gnyis tshul bzhin shes nas kyang // nges 'byung lam la spyod par shog // rgyu yi mkhyen nyid rgyud la sbyar nas ni// 'bras bu'i mkhyen nyid thob par shog // yul ni mkhyen pa rnam gsum gyis// mjug tu bya ba'i cho ga'o// // da ni bar gyi skabs bzhi yis// mjug tu bya ba'i cho ga bstan// de nas dkyil 'khor bri ba ni// dbus su le tshe dgu ldan bri// de phyir pad+ma 'dab ldan bri// pad+ma de yi phyi nyid du// le tshe khra bos bskor ba bri// de yi phyi yi 'khyams su'o// sgo sogs legs par bri bar bya// de nas lha ni dgod bya ba// dbus su yum ldan shAkya seng ge bri// phyi yi le tshe brgyad la ni// bzang skyong dang ni rin 'byung gnas// dkon mchog 'byung gnas de dang ni// rin chen snying po rin chen byin// ded dpon dam dang skyes bu byin// skyob pa sbed pa de dang ni// chu bdag lha dang dbang po byin// bzang po stobs dang blo gros dam// tha ma bzhi ni go rims bzhin// shar nas bzung nas zla gam la'o// de phyir pad+ma'i 'dab ma la// 'phags pa blo gros 'phel ba dang // blo gros mtha' yas don yod mthong // sgrib pa med pa blo gros dang // rab tu zhugs pa de dang ni// rnam gzhan brtson 'grus mtha' yas dang // rtag tu brtson dang rtag tu sbyor// mi gtong brtson dang nyi ma'i snying // zla snying blo gros dpe med dang // spyan ras gzigs dbang mthu chen thob// 'jam dpal gzhon nur gyur pa dang // bdud kyi stobs ni rab tu 'joms// rdo rje de ni blo gros dang // lag na rin chen phyag rgya dang // rtag tu lag brkyang de dang ni// snying rje cher sems rgyan chen po// rnam par bkod pa'i rgyal po dang // ri bo'i zom dang byams pa ste// pad+ma rnams kyi 'dab ma la'o// le tshe khra bo'i steng du ni// skye dgu'i bdag mo chen mo sogs// lnga brgya tsam yang rang bzhin dmigs// khyams su mchod ldan nyan thos dang // de sogs lnga stong tsam yang dmigs// dge bsnyen pha dang dge bsnyen ma// shin tu mang bar dmigs par bya// kun kyang yon tan ldan par ro// de nas sngon gyi ting 'dzin ni// sa bcu pa yi bar du bsgom// de nas spyan drang 'di skad do// yang dag don ldan mgon po yum// mdzes pa'i le tshe'i dbus su ni// dam chos klog dang kha ton dang // yi ge 'dri sogs bgyis pa yi// dge ba bsdu phyir spyan 'dren na/ thugs rje'i dbang gis gshegs su gsol// gdan dang 'tsham par bzhugs su gsol// theg chen chos la longs spyod pas// bden pa mthong zhing sa thob pa'i// 'phags pa'i tshogs bcas de dag kyang // rin chen pad+ma'i gdan steng du// bya ba la sogs sngar bzhin no// de nas phyag bya mchod pa 'bul// de nas bstod pa 'di lta ste// yon tan 'dus pa sku gsung thugs// ro gcig gyur pa gtso chen mchog // gtso chen khyod la phyag 'tshal bstod// dang po byang chub mchog sems bskyed// mos pa gnas shing lam gnyis 'dzin// bden pa mthong zhing 'phags pa ste// sems dpa'i tshogs la phyag 'tshal bstod// sangs rgyas byin gyis theg chen spyod// nyan thos tshogs la phyag 'tshal bstod// gzhan rnams sngon dang mthun pa ste// lhag par bya ba 'di skad do// bdag dang khams gsum sems can rnams// sbyor ba rnam pa bzhi po dag // rgyud la tshul bzhin sbyar nas ni/ sku de thogs med thob par shog // bdag dang khams gsum sems can rnams// rnam pa brgyad dang bdun cu gsum// sbyor ba dag ni bco brgyad dang // thar dang nges 'byin cha mthun dang // srid dang zhi ba mnyam pa dang // slob dpon rdo rje lta bu yi// de yi ting nge 'dzin dang ni// kun kyang tshul bzhin spyod par shog // mtshan nyid dgu bcu rtsa gcig kyang // ma nor tshul bzhin sbyor bar shog // bdud las bzhi bcu rtsa drug gis// bar du mi chod thar par shog // yon tan bcu bzhi thob par shog // phyir mi ldog pa'i rtag dang ni// tshul bzhin du ni ldan par shog // snod bcud sbyong ba'i mthu dang ni// thabs mkhas bcu dang ldan par shog // bdag dang khams gsum sems can rnams// sbyor dang mthong dang bsgom pa dang // bar chad med pa'i lam mchog dang // lam bzhi'i rtse mo bgrod par shog // bdag dang khams gsum sems can rnams// pha rol phyin drug rjes dran drug // ngo bo nyid ni dran pa ste// mthar gyis lam ni bgrod par shog // bdag dang khams gsum sems can rnams// zag pa med dang rnam par smin// mtshan nyid med dang rnam par grol// dga' ba bzhi dang rab ldan te// chos kyi sku yang gsal bar shog // de ltar sbyor ba rnam bzhi yis// rang bzhin don la brtson par shog // sbyor ba rnam bzhi'i mjug thogs su// cho ga 'di ni shin tu shis// tha ma skabs kyi cho ga bstan// de nas dkyil 'khor bri ba ni// mdzes pa'i dra ba 'khor lo can// rin chen gdung gis gru bzhir bcad// dbus dang phyogs bzhir bri bar bya// zur rnams kun du rin chen 'bar// kun gyi phyi yang rin chen bskor// sgo sogs legs par bri bar bya// de nas lha ni dgod bya ba// dbus su yum chen dgod par bya// shar du chos kyi sku yi yum// mdog dkar yum gyi mtshan nyid can// lho ru longs spyod rdzogs pa'i yum// mdog ser yum gyi mtshan nyid can// nub tu ngo bo nyid kyi yum// mdog dmar yum gyi mtshan nyid dang // byang du sprul sku shAkya seng // kun kyang legs par dgod par bya// de nas spyan drang 'di skad do// yum chen sku bzhi 'khor bcas dang // rin chen dra ba'i dkyil 'khor du// dam chos klog dang kha ton dang // yi ge 'dri sogs bgyis pa yis// dge ba bsdu phyir spyan 'dren na// sngon gyi smon lam dbang gis ni// gnas 'dir mchod kyis gshegs su gsol// gdan dang 'tsham par bzhugs su gsol// de nas phyag dang mchod pa bya// de nas bstod pa 'di lta ste// dus gsum sangs rgyas thams cad kyi// rtogs pa yi ni yum gyur pa'i// skye med tsam las chos kyi skur// 'ja' tshon lta bur shar ba yi// yum mchog sku la phyag 'tshal bstod// yang dag don ldan chos kyi sku// longs rdzogs sku yi yul gyur pa// gnas 'gyur ye shes ldan phyag 'tshal// thun mong ma yin gnas chen du// sems dpa'i tshogs kyis rab bskor ba'i// mtshan dang dpe byad rab ldan pa// gnas 'gyur ye shes gnyis kyi bdag // longs spyod rdzogs su phyag 'tshal bstod// bsam brjod yul 'das nyid kyi sku// rang bzhin mtshan ma rnam bral yang // sngon gyi smon lam dbang gis ni// 'gro ba'i don phyir mtshan byad sku// kun gyi thun mong ma gyur pa'i// chos kyi sku yi yul gyur pa'i// brjod bral ngo bo nyid kyi sku// ngo bo nyid sku phyag 'tshal bstod// 'gro ba'i mgon po shAkya seng // bdud bzhi 'joms pa stobs kyi bdag // dang po byang chub chen po yis// 'gyur med byang chub sems bskyed cing // bar du brtson 'grus drag po yis// mi bzad dka' ba sna tshogs spyad// gnas gyur ye shes bdag nyid can// gdul bya kun snang shAkya seng // mgon po khyod la phyag 'tshal bstod// dkyil 'khor lha la phyag 'tshal bstod// gzhan rnams sngar dang mthun pa ste// lhag par bya ba 'di skad do// bdag dang khams gsum sems can rnams// ngo bo nyid sku thob nas kyang // gzhan gyi don phyir sku gsum po// thogs pa med par 'byung bar shog // bdag dang khams gsum sems can rnams// sku bzhi tshul bzhin thob nas kyang // mdzad pa nyi shu rtsa bdun gyis// gzhan gyi don la thogs med du// phyin ci ma log spyod par shog // chos kyi sku yi gzhung dag la// bklags dang yi ge 'dri sogs dang // mchod bstod bsnyen bkur ci bsags pa// dge ba de yi stobs kyis ni// bdag dang khams gsum sems can rnams// brjod bral sku de thob par shog // de nas bdag dang chos mkhan dang // bsngo bar bya ba'i dge ba kun// thams cad mi dmigs par bsgoms la// de la cung zhig gnas par bya'o// de nas chos skyong dang 'byung bo'i tshogs tshim par bya ba'i phyir gtor ma yang gzhan bzhin du btang ngo // yi ge brgya pa gdon par bya/ ye shes pa gshegs shing dam tshig pa bsdu'o// 'di don rin chen grags pa yis// yum chen dge rtsa bsdu ba'i phyir// dkyil 'khor gsum gyi bdag nyid kyi// cho ga 'di ni bstan pa yin// mkhas pa rnams kyis yum kun la// don bsdus cho ga de tsam zhig // shes rab gsal bas shes par bya// de ltar min na thams cad kyis// cho ga legs par bstan pa min// de bas cho ga 'di dang gzhan// khyad par yod pa kho nar zad// kun dga'i snying po'i don mthong nas// go ba sla phyir bstan pa yin// kun kyang 'di don 'jug par shog // slob dpon chen po rat+na kIrtis mdzad pa rdzogs so// // bal po ma hA pA Nas bsgyur ba'o// 