@#// rgya gar skad du/ ma hA yak+Sha se nA pa ti badzra pA Ni sA d+ha na nA ma/ bod skad du/ gnod sbyin gyi sde dpon chen po lag na rdo rje zhes bya ba'i sgrub pa'i thabs/ dkon mchog gsum la phyag 'tshal lo// sangs rgyas gang gA'i bye snyed rjes gnang ba'i// mche gtsigs spyan dmar dbugs rgyu me ltar 'bar// 'jigs pa'i nga ros klu rnams rgyan du brgyan// gshin rje'i gzugs can khams gsum 'jigs par mdzad// klu rnams 'ching mdzad de la phyag 'tshal nas// de yi gzungs la brten nas sgrub thabs 'di// ji lta ba ni bdag nyid dran phyir bri// dang por sa phyogs bzang ba'o// dur khrod dam ni shing gcig gam// dben pa'i gnas su 'dug nas ni// ba yi rnam lnga dri lnga yis// maN+Dal sngon po legs par byug // dri yi thig le dgu bkod la// dbus su mchod rten sngon po gzhag // bum pa gta' gtor mchod rdzas bsham// phyi nang dag pa'i khrus byas te// de nas rig pa 'dzin pa nyid// bde ba'i stan la rab 'dug ste// dang por byang chub sems bskyed la// snying gar zla ba'i dkyil 'khor bsam// de yi steng du hUM bsams te// de las 'od 'phros snod bcud sbyangs// sngar gyi gnas su thim pa las// phyi nang thams cad dag par bsgom// swa b+hA ba bi shud+d+haHsarba d+harmA nAM badzra sid+d+hi hUM/ snying ga'i yi ge mtshan ma las// las kyi rdo rje sems dpar gyur// de las 'od zer rnam lnga 'phros// bla ma la sogs lhag pa'i lha// sangs rgyas byang chub sems dpa' dang // dkon mchog gsum po spyan drangs te// phyag 'tshal mchod cing bshags pa dang // yi rang bskul zhing gsol ba gdab// skyabs 'gro lus dbul dge rtsa bsngo'o// de nas bgegs dgra'i ting 'dzin gyis// las rnams thams cad pa yi sngags// bzlas shing khro ba'i sprul pa 'phro// btul zhing sbyangs te mkha' gang gyur// de nas tshangs pa'i gnas bzhi bsgom// oM ma hA shU n+ya tA dz+nyA na badzra swa b+hA ba At+ma kou0f85haM/ chos rnams thams cad stong par bsgom// e yaM raM baM khaM laM saM// e las chos kyi 'byung gnas te// de bzhin 'byung ba rim bzhin bsgom// laM las ri rab lhun po'i steng // saM las sna tshogs rdo rje bskyed// de las 'od zer sna lnga 'phros// rdo rje gur dang ra ba dang // mtshon cha'i 'khor lo rdzogs par bskyed// dbus su b+h+rUM las gzhal yas khang // bai DUR+ya ltar thams cad bskyed// tsa las 'khor lo rtsibs bzhi'i steng // chu skyes nyi zla'i gdan stengs su// kha dog mthing ga'i yi ge hUM// de nyid las ni 'od 'phros pas// snod bcud dag ni sbyang byas nas// rang gi lhag pa'i lhar gyur te// tshur 'dus khro bo'i rdo rjer gyur// de yi bum dkyil hUM sngon las// 'od 'phro khro bo'i rigs bkug nas// de dag yongs su gyur pa las// thams cad 'joms pa'i stobs ldan pa// gnod sbyin sde dpon chen po ni// mdo nas ji ltar gsungs bzhin bsgoms// zhal gcig phyag gnyis sku mdog mthing // g.yas pa rdo rje g.yon sdigs mdzub// 'od zer nyi ma 'bum gyi gzi// gos sngon na ra'i rgyan gyis brgyan// stag gi smad dkris seng stod g.yogs// klu chen rnams ni rgyan du brgyan// dbu skra sma ra ser la 'jigs// smin mtshams dpral bsdus mche gtsigs mtshams// ha ha a la la zhes bzhad// brkyang bskum klu brgyad zhabs kyis mnan// rdo rje mchu yis klu brgyad gzir// nyi zla dang ni pad+mar bcas// dbus kyi cha la rnam par bzhugs// de nas rang gi snying gar ni// rang dang 'dra ba'i gos sngon bskyed// dbang po drug la'ang de bzhin bsgom// de nas thugs ka'i sa bon las// hUM 'phros 'khor lo rtsibs bzhi'i steng // 'phro 'dus phyag mtshan yig 'brus mtshan// de dag yongs gyur sde dpon bzhi// shar du rdo rje gnod sbyin te// lho ru srin po za ba po// nub tu rdo rje gdon chen bdag // byang du rdo rje ro langs te// sde dpon chen po bzhi rnams kyang // zhal gcig phyag gnyis mthing nag la// g.yas pa rdo rje rtse lnga 'dzin// g.yon rnams sdigs mdzub tri shU la// ral gri dbyug to 'khor lo'o// klu chen brgyad ni rgyan du byas// smad dkris na bza' sngo bkra dang // ra ga za hor tsan dmar brgyan// ba ti khra bo'i sham thabs can// stod g.yogs sngon po'i chos gos 'chang // dbu skra sma ra gyen ser 'greng // a la la yi gad rgyangs sgrogs// brkyang bskum rigs bzhi'i klu rnams mnan// brgya byin mdzes dang nyi mar bcas// me 'bar dbus su bskyed par bya// bgo ba dag kyang yig 'bru las// ji bzhin du ni bskyed byas te// rdo rje go cha'i phyag rgya yis// gnas lngar gtug cing lus bsrung bya// na maHsa man+ta badzrA NAM badzra ka ba tsa hUM/ rdo rje lnga yi phyag rgya yis// brtan par byas te lus byin brlab// thugs ka'i hUM las 'od 'phros nas// ye shes sems dpa' spyan drangs la// phyag 'tshal mchod bstod sdig bshags te// sku gsung thugs su byin brlabs nas// mchod rten sngon po dag la bstim// 'od zer 'du 'phro'i byin gyis brlab// thugs las 'od 'phros bde gshegs bskul// mi bskyod sangs rgyas bye snyed rnams// spyan drangs mchod bstod sdig bshags te// gzungs ltar rjes su gnang mdzad nas// dbang bskur byin rlabs de nyid thim// dbu la mi bskyod rdo rjes mtshan// thugs mtshan la sogs bsgoms nas ni// sngags kyi phreng ba 'khor ba las// spro bsdu'i rim pa gsal bar bsgom// sangs rgyas gang gA'i bye snyed kyis// gsungs pa'i gsang sngags skyon spangs bzlas// phar 'phros pa ni mchod pa'i tshul// de las 'od byung gdon sdig sbyangs// dngos grub rnam gnyis thob par bsam// ji ltar nye bar ma gyur par// gshegs su gsol dang thun mtshams med// mchod rten sngon po dag la'o// yang na rig pa 'dzin pa yis// thun mtshams mchod bstod gtor ma btang // tha ma'i thun la gshegs su gsol// dkyil 'khor lha rnams thugs kar bsdu// de nyid mi dmigs stong par bsgom// sgyu ma lta bu'i spyod lam bya// bsnyen dus rig pa 'dzin pa yi// rtsa sngags yig 'bru bcu bdun bzlas// oM nA lAM ba ra d+ha ra badzra pA Ni rA dz+nyA pa ya ti swA hA/ 'di yis las rnams thams cad 'grub// grangs dang dus dang mtshan ma yi// bsnyen pa rab 'bring tha ma'i tshad// dbang po rab 'bring dag dang sbyar// bsnyen pa rtags dang ldan gyur na// dngos grub blang phyir bsgrub pa bya// sngon du bsnyen pa'i cho ga'o// de nas bsgrub pa bya ba ni// lho phyogs rgya mtsho'i gnas dag tu// gtsang ba'i sa blang stegs bu brtsig // ba yi rnam lnga blangs pa dang // 'o ma'i dri chu tsan+dan dang // gur gum ga pur la sogs byug // gru bzhi rab tu gnas pa dang // thig la sogs pa'i rim pa yang // gzhan nas 'byung ba bzhin du gdab// dbus su 'khor lo rtsibs bzhi bri// lha rnams la sogs cha rnams kyang // mtshan nyid rgyas par gzhan bzhin no// mchod rdzas la sogs gong bzhin bshams// khyad par dag gi rdzas rnams ni// bum pa sgrub pa'i rdzas kyis dgang // dngos grub rdzas kyis kha bcad la// mgul chings sngon po'i dar gyis bcing // dkyil 'khor dbus su gzhag par bya// rag sha rus pa'i rgyan cha dang // seng ldeng phur pa rdo rje rnams// bla re rgyal mtshan ba dan gdugs// gzhan yang sgrub rdzas thams cad bsogs// de nas rig pa 'dzin pa nyid// rtsa ba'i sdom pa la sogs bsrung // gtsang ma'i zas zos smyung bar gnas// shar bltas chos gos sngon po gyon// bde ba'i stan la rab 'dug ste// snga dro dang po snying rje'i bdag // bskyed rim bsnyen pa'i dus bzhin bya// khyad par bum pa'i lha rnams bskyed// tshogs bsags sngon 'gro rjes 'jug rnams// bsnyen pa'i dus dang mthun par gsung // khyad par ye shes sems dpa' bstim// sku gsung thugs su byin gyis brlab// rigs kyi bdag po spyan drangs te// byin brlabs dbang bskur bum nang thim// thun mong sngags sam khyad par sngags// bzlas shing spro bsdu'i rim pa ni// snod bcud ye shes bcud bsdus nas// bum nang lha dang rdzas la thim// sngags la gtad de bzlas pa ni// lce ni hUM gi rdo rjer gyur// snying ga'i mtshan ma la sogs las// sngags kyi phreng ba brgyud mar 'khor// de las khro chung grangs med spros// bsreg gzir bcom btags tshar bcad bskrad// tshur 'dus nad dang gdon rnams phyung // dngos grub rnam gnyis thob nas kyang // rdo rje lta bu'i ting 'dzin bsgom// thun mtshams mchod bstod gtor ma btang // sgrub pa thon nas bum pa yis// bdag gam gzhan la dbang bskur te// dngos grub rdzas rnams lha la dbul// lhag ma bdud rtsir bsam ste bza'// de nas yi ge brgya pas bshags// ye shes 'khor lo gshegs su gsol// dam tshig dkyil 'khor rang la bsdu// thams cad sgyu ma lta bur bsgom// sgyu ma lta bu'i nga rgyal las// ji ltar zhi ba'i las rnams bya// paM las chu skyes 'dab brgyad bskyed// gtso bo klu chen brgyad bsams te// rin chen snod du gtor ma bsham// dkar gsum mngar gsum klu sman blugs// sbyangs shing byin gyis brlabs byas te// klu la byin pas gdug rtsub zhi// sngags bzlas 'od zer 'phro 'du yis// byab pa'i rdzas kyis dug phyung ste// chos bshad khro bo'i che brjod pas// sngon gyi dam tshig rjes dran te// des na zhi bar 'gyur ba yin// yang na mtshan ma bzang po 'byung // ngan na spogs pa'i cho ga bya// de rjes zhi ba'i sbyin sreg bya// gdon dang sdig pa zhi bar 'gyur// zhi bar ma gyur gdon bgegs la// smyag shad bal po se'u yi// sngags bzlas lcug mas byabs sam brabs// 'jigs pa brgyad kyi rdzas kyis gzir// gla rtsi gu gul mu zi dang // dri chen mi sha spyang ki'i brun// bsregs pa'i dud pas skrag cing 'bros// de ni khyad par klu la shis// de bzhin gzungs kyi las tshogs rnams// ji lta bar ni 'grub par 'gyur// de yis ma bzlog bgegs rnams la// mngon spyod dag gi las byas te/ gnas ni gdug cing rtsub pa yi// gnod sbyin pho mo 'du ba'i sar// sde dpon chen po'i 'khrul 'khor bca'// rig pa 'dzin pas lhor bltas te// gnag cing rtsub pa'i stan la 'dug // gcer bu khros pa'i sems ldan pas// dur khrod ro ras chen po la// khrag dang dug gis zhal zhal bya// smyo byed tsha ba gsum gyis byug // nim pa ga bur snag tsha la// rus chen dag gi smyu gu yis// 'khrul 'khor rim gyis bca' ba ni// 'khor lo rtsibs brgyad mu khyud bcas// re'u mig phyir bstan rtse mo nang // sde dpon lto bar 'khrul 'khor bri// khros pas mche gtsigs gnod sbyin 'jigs// sbrul gnyis za zhing 'khor lo 'dzin// de bzhin steng 'og 'khor lo bri// mu khyud dag la mtha' rten sngags// rtsibs la ya tshogs bcu drug bri// dbus su lha sbyin gzugs bris te// mgo dang dbang po yan lag rnams// rtsibs mchan dag la brgyan zhing dgod// snying gar nr-i dang lte bar dzaH// ming rnams go rims bzhin du bri// 'khrul 'khor lcags kyi bum par gzhug // bskyed pa'i rim pa tshul bzhin bsgom// bzlas pa sngags kyi rim pa yis// bkug ste gru gsum kha bcad gzir// sngags bzlas 'khrul 'khor dgongs pa yang // steng gcod me yi 'khor lo ste// me rlung drag po g.yon du 'khor// 'og gcod rlung gi 'khor lo ste// drang zhing myur bar g.yas su 'khor// 'khor lo sbu gri chen po yis// lhas byin lus sems so sor dbral// phung po mtshon cha'i 'khor los gtub// 'khor lo tsha grang 'thab pa'i sgra// 'ur 'ur 'brug ltar sngags bzlas shing // khros pas rgyun du bskor na ni// klu chen brgyad ni 'chi bar 'gyur// nges par gsod na mnan dang bsreg // yang na nag po'i tshes brgyad nas// brtsams te mthing nag 'brub khung du// ling ga 'khrul 'khor nang bcug la// rdzas skyes tshul du bskyed bya ste// sngags bzlas bkug ste rtags ldan na// sde dpon bzhi yi 'khrul 'khor du// bcug ste rdo rje'am phur bu yis// dus drug 'khrul 'khor nang du brdung // mngon spyod las rnams gang byed kyang // mchod rten nag por byug bya ste// gdug pa'i mchod yon la sogs bsham// nyi shu rtsa gcig tu mchod cing // mtshan dang ldan pa'i ka pA lar// bdud rtsi sha khrag sna tshogs bkang // gtor ma sde dpon rnams la sbyin// thod chen rnga brdung phrin las bcol// ling ga drag po'i sbyin sreg bya// yang na mnan pa'i las bya'o// bcom ldan 'das kyis gsungs pa yi// gzungs kyi las tshogs gang byed kyang // mchod rten sku gdung dang ldan par// rtag tu me tog sngon pos mchod// bdun nam bcu bzhi nyi shu gcig // gzungs sngags stong rtsa brgyad bzlas na// des ni las rnams thams cad 'grub// grub nas rtag tu mchod par bya// gnod sbyin sde dpon chen po yi// gzungs sgrub 'di la nyes pa gang // gong ma rnams la bzod par gsol// bsod nams sems can kun la bsngo// bdag gis sgrub thabs 'di byas pas// 'bad pas tshogs gnyis bsags nas ni// rig sngags 'chang 'drar gyur nas kyang // gdug pa'i nad las grol bar shog // gnod sbyin gyi sde dpon chen po lag na rdo rje'i gzungs kyi sgrub pa'i thabs/ slob dpon chen po su wA gI shwa ra kIrtis mdzad pa rdzogs so// // rgya gar gyi paN+Di ta dI paM ka ra shrI dz+nyA na dang / lo tsA brgya brtson 'grus seng ges bsgyur cing zhus te gtan la phab pa'o// 