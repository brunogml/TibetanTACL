@##// rgya gar skad du/ kA ya koShA ma ri ta badzra gI ti/ bod skad du/ sku'i mdzod 'chi med rdo rje'i glu/ 'jam dpal gzhon nur gyur pa la phyag 'tshal lo// kye ho bdag dang byed par 'dzin pa ral pa can// bram ze gcer bu sad ga pa dang ni// kho na nyid bzhi 'dod pa'i rgyang phan pa// thams cad mkhyen zhes zer nas rang ma rig // des ni slu bar 'ong ste thar lam ring // bye brag pa dang mdo sde sngags pa dang // rnal 'byor pa dang dbu ma la sogs te// gcig la gcig skyon 'gel zhing rtsod par byed// snang stong mkha' mnyam de nyid mi shes pa// lhan cig skyes la rgyab kyis phyogs par 'gyur// sku gsung thugs gsal mar mer ras dang mar nag bzhin// kho na nyid ldan rang snang mar me lta bur gsal// rang rig gsal bas 'gro ba kun la khyab// dbyer med tshul gyis ma skyes pa yi rang bzhin yin// bdag tu 'dzin pa'i sems kyis dran pa sna tshogs rgyu// ngo bo nyid la snang tshul cir yang 'char// mun pa lta bu'i bag la kun gnas kyang // de nyid rnyed pa'i rnal 'byor sgron me 'bar// snying po'i don ni rtog ge'i yul las 'das// mngon du mi gsal dran pa'i mthu yis bsgribs// rtog med des shes dran med bde ba'i lam// bgrod med 'bras bu blo las 'das par snang // lhan cig skyes pa thugs kyi gter mdzod nas// dag dang ma dag 'khor 'das gzugs su snang // snang yang skye ba med pa'i ngang du gcig // de nyid mi g.yo tha snyad rang bzhin med// phyag rgya chen po 'gyur med bde chen dang // rgyu la mi ltos 'bras bu blo las 'das// phyag rgya chen po rdzogs pa'i 'bras bu yin// tha snyad lam gyi don la mtshon te sbyar// brjod bya rjod byed med pa snying po'i don// kun gyi brjod bya dran med rig pa'i dbyings// mos pa'i shes pas rtogs pa tha dad kyang // dran med 'di la brdzun pa yod re skan// lam gyi rtsol bas 'bras bu so so yang // dran pa 'di la bden pa yod re skan// btang snyoms dbang gis re 'jog tha dad kyang // skye med 'di la gnyis su yod re skan// yid la bya dang mi bya snyad 'dogs kyang // blo 'das 'di la btsal du yod re skan// snang ba'i rkyen gyis dran pa skye 'gyur yang // stong pa'i dran med rkyen las 'da' ba med// rtog med don la bya bral blta ru med// rang la gzhan nas tshol ba a re 'khrul// kye ho rdo rje lta bur rtogs dka' kho na nyid// ma shes rtsol bas sgra phyir 'brang sems kyis// bya ba med pa'i don dang phrad par dka'// bya ba'i rang bzhin mi bya shes gyur na// rgyal ba'i dgongs pa nyag gcig yul las 'das// sku ni mi 'gyur chos nyid khong stong lags// lus la mi gnas bya dang byed pa bral// lam bslad lam gyi 'bras bu mthong mi 'gyur// skye med ngang la mi 'byed rgyal ba'i thugs// dran med ngang la mnyam gzhag bde ba che// bde chen ngang la mi rtog rgyun la gnas// yid la mi byed snang ba rang sar dag // rkyen ni dran pa ma 'gag ye shes gsal// rtsa ba gcig rgyas skyon med pad+ma bzhin// 'gro ba kun la lhan cig skyes bzhin gnas// gzhan yod long mthong stobs kyis bslad mod kyang // ji bzhin thog ma'i pad+ma me tog bzhin// legs mthong stobs kyi phyag rgya che mi g.yo// gzung dang 'dzin pa'i rnyog mas bslad gyur kyang // dus gsum 'gyur med rtsa ba bdag nyid che// rnam shes rlung dang 'og sgo sngags la sogs// ye nas spyod bral rang gzhan btang gzhag bral// 'khor bar mi sems mya ngan 'das mi ltos// dus gsum srid gsum sku gsung thugs la 'dus// gang la mi 'bad blang dor lta ba med// mtha' dbus mi 'byed dbu ma drang po'i lam// bcas bcos bral na thugs kyi lam mchog ste// bgrod 'jug rim sogs pha rol phyin pa'i lam// nye lam gzhag nas ring du 'khor ba'i rgyu// lhan cig skyes dang gnyen po 'gran zla bral// kho na nyid la sku bzhi ye shes lnga// nyon mongs la sogs tshogs pas 'khor ba'i lam// yul du gang skyes mi spyad yul med mthong // ngo bo nyid la dga' dang mi dga' med// 'dzin rtog gnyis bcas ma bcos chos kyi sku// dbang po rang yan ma zin stong par gnas// smrar med nyams su myong ba rgyun mi 'chad// rang gi rgyud la sbyar te shes par bya// dri ma med pa'i don la phyag rgya che// rgya mtsho nam mkha' lta bu'i nyams myong 'byung // dbang po yul bral ltung ba'i g.yang sa med// dran pas zin pas khyod nyid chags pa ste// rang btang gzhag pas spros pa slar la ldog // 'char nub med na rnam rtog mun pa nub// chos nyid ro mnyam bud pa'i me tog mtshungs// skyon dang yon tan dbyer med nyid du mtshungs// ngo mtshar che ste nyams myong smrar ma gtub// bde ba dbyer med ji ltar chu gzhag bzhin// lhan cig skyes dang rnal 'byor de mi 'bral// dngos gcig bsam pa du mar dran mthong yang // dran med gcig yin du ma nyid du yin// gang zhig lhan cig skyes dga' bde chen stong // rnal 'byor spyod pa blo las 'das par spyod// chags lam gnyug ma'i don la sbyor 'dod na// nang dang phyi rol ma dmigs bdag gzhan min// de nyid don shes rang bzhin grol bar bstan// sku gsum chos skur dbye ba med mod kyang // nyams su blangs na 'bras bu so so 'byung // kye ho dbyer med rtogs na lta ngan myur du 'joms// skye med stong pa dbyer med thug phrad don// yin par shes na nags 'dab rten dang bral// thug phrad ma shes mtshan ma'i snying rje ni// 'khor ba'i gnas su ci spyad zag pa'i rgyu// stong dang snying rje dbyer med skye ba med// gang zhig 'khor dang myang 'das re dogs bral// lus sems ma rnyed dran med rang dgar gzhag // de nyid blo yis ma rnyed rang byung yin// mnyam gzhag rjes thob zhi gnas mtshan nyid de// don dam ma yin blo yis bsgom du med// lus ngag sems kyis gzugs sogs rtsol med gsal// sna rtse la sogs dbyibs dang nam mkha' dang // rtsa la reg par ma spyad gnyug mar gnas// snang ba thams cad bde ba yod mi byed// dran pa snang tsam sgyu mar shes tsam gsal// zla ba'i gzugs brnyan cha med gzung bas stong // btsal kyang med la bltas kyang mthong ba med// sgyu mar snang ba'i dran pa de dran te// dran pa med las cir yang mthong ba med// dran par snang yang de la 'dzin pa med// dran pas reg kyang reg gi bsam bral bas// bsam du med pas bral bas skye ba med// dran pa skyes kyang yul la mi spyod par// cir yang ma grub stong pa'i rang sor gzhag // ji ltar byas kyang phyag rgya rgyun mi 'chad// yan lag bzhi ldan phyag rgya chen po bzhi// skye med don rtogs pa yi yan lag dang // bden gnyis tha mi dad kyi yan lag dang // snang ba skye med thug phrad nyid du rtogs// dran pa gzung du med pa'i yan lag dang // stong pa rkyen dang dran med blo las 'das// dngos po dgag sgrub med pa'i yan lag go// de nyid gzhir ldan 'dod pas dben pa dang // rtog pa dang bcas dpyod par bcas pa dang // dga' dang bde dang dben par gnas la sogs// tha snyad de nyid mtshon pa'i yul du gsungs// gzhir ldan rab 'bring tha mar gsungs pa yang // dman pa'i don du mkhas bas rab tu bshad// phyag rgya chen po gang la gnas mi byed// blang dor bral ba'i don du de bzhin bshad// gtsang smer mi 'byed gang yang dngos grub dag tu byed// lhan cig skyes dang yul la gtum mo sbar la sogs// dam tshig bdag gi kho na nyid dang rnal 'byor bsgom// dngos po thams cad mnyam nyid phyag rgya chen po la// rtog pa spang zhing mi rtog bsgom pa ci zhig 'gyur// bla ma la gus gsang ba'i 'dul sdom de ru rdzogs// phyi nang gsang ba'i dbang bskur so so'i mtshan nyid dang // bum pa gsang ba shes rab ye shes dang // ngo bo nges tshig dbye ba la sogs kun// thun mong mthu skyes phyag rgya che la reg mi nus// kye ho phyag rgya che la 'bras bu'i bdag nyid sku gsung thugs ldan pas// 'bras bu de yang snying po'i don la 'thad kyis drang dang nges pa'i don la min// lam dang 'bras bu'i snying po thams cad bcud bsdus dang // theg chen bla na med pa'i dngos dang theg pa dag gi khyad par dang // kun gyi snying por gyur nas gsang ba bla na med// phyag rgya chen po nges pa'i mtshan nyid ni// dran dang dran med gnyis su med pas skye med de// blo las 'das shing nam mkha' lta bur cir mi gnas// las kyi phyag rgya dpe dang chos kyi phyag rgya'i lam// phyag rgya chen po 'bras bu dam tshig phyag rgya gzhan don te// chos kyi phyag rgya man chad bsten pas mthar mi 'gro// re dogs mthar lhung 'du 'dzi bya ba'i skyon du 'gyur// kho na nyid la gnyen po dbyer med rang sor gzhag // rnam rtog ji snyed shar yang lhug pa nyid la shar// dran pa rang sar grol nas dran med lhug pa nyid// gang yang longs spyod snang bar shes shing dran med gsos// rang bzhin nyams nyid skye med dag tu ldan// kun la khyab cing 'bab chu lta bur gnas// rgyun mi chad pa'i 'bab chu lta bu dang // mar me ltar gsal rang rig byang chub sems// 'gog pa med bzhin dran rig rang gis stong // yang dag kho na nyid ni gang zhe na// gzhan na yod na kun gyis mthong bar rigs// rang la yod kyang lkog gyur bla ma'i zhal// sems nyid sangs rgyas kho na nyid yin te// dran pas bslad cing de nyid gzhan du brtags// sangs rgyas yin phyir yon tan gang zhe na// yon tan ras dang dkar po lta bu ste// kho na nyid kyi yon tan phyag rgya che// ngo bo yon tan so so tha dad min// phyag rgya che dang bzhi pa la sogs kun// yon tan so so ma yin tha dad min// dran med yon tan rgya mtsho ma 'gul bar// dran par mi 'gyur chu yi dba' rlabs med// skye med yon tan mi 'gyur brag dang 'dra// brag ca grag tsam rjes su 'brang ba med// blo yis 'das shing yul du ma gyur pa// phyag rgya chen po'i yon tan nam mkha' 'dra// dran pa sems can sems las byung ba yin// de phyir stong pa gzhan nas btsal mi dgos// bzhi ru snang yang gcig gi yon tan ni// phyag rgya bzhi ru snang ba ci phyir mtshon// gong gi khyad par dag gi bzhi ru byung // phyag rgya chen po gsum du rtog mi byed// gang la mi gnas chags pa med par spyod// me tog sbrang rtsi sbrang mas 'thung dang 'dra// so sor rtog pa'i ye shes thabs yin te// ro dang phrad na ro la zhen pa med// de ltar kun gyis shes par 'gyur ma yin// snying po'i don gyi 'gro drug khyab mod kyang // 'gro ba dran pas bcings te pad tra'i srin// sems las dran pa byung phyir 'khrul pa'i rgyu// yid la mi byed shes na sangs rgyas nyid// 'khrul pa de la thabs dang shes rab med// kye ho dbyer med shes na thabs mchog de kho na// sangs rgyas sems can chos rnams thams cad kun// rang gi sems nyid dag dang lhan cig skyes// yid la mi byed yid la skyes tsam na// dran pa'i snang ba nub ste bden brdzun med// de phyir de nyid kho na'i yul ma yin// dper na mig gi yul du sgra mi snang // rnam par mi rtog rtog pa'i yul ma yin// stong pa'i rkyen gyis dran pa gsal tsam na// dran pa'i snang ba nub nas mthong ba med// ye shes 'on long lkugs par mi 'gyur te// ma dran pa la 'on long lkugs rgyu med// bems po la sogs tha snyad kun dang bral// snang ba nub ces bya ba'i tha snyad ni// dran pa phyags te dran med gsos su spungs// de nyid skye med blo las 'das pa ni// dran pa med dang skye med ye shes mes// gzung 'dzin bsregs sbyangs blo las 'das phul bas// smon lam dbang gis skye ba phyis mi brgyud// de phyir phyag rgya chen po sngon song la// su la mi brten gang la rag ma lus// chu la zhugs dang tshogs dang za 'gyed byed// rig byed grong khyer dkrog pa dag dang mtshungs// phyag rgya chen po rang las gzhan med phyir// mchod rdzas dran pa mgron dang mchod gnas rang shes pas// mchod pa rang gi dran pa med la mchod// blo las 'das kyi skye med tshogs la rol// phyag rgya chen po gzhan la mi ltos phyir// bsgom bya rang la sgom byed rang gi sems// blo 'das rang la dmigs pa nyid dang bral// de nyid 'bras bu yin phyir gzhan la rag ma lus// bsgom bsgrub sngags bzlas rang gi sems yin te// yi dam lha dang rang gi sems yin pas// de phyir mkha' 'gro lung ston la sogs rang gi sems// sems ni dran pa cir yang snang bar ston// ma dran pa la thams cad dmigs su med// phyag rgya chen po rang las gzhan med phyir// sangs rgyas chos dang dge 'dun la sogs te// pha ma dkon mchog rang bzhin byang chub sems// mchod dang bsnyen bkur byas na dran pa'i rgyu// tha dad med na skye med rang sar grol// blo las 'das na bya dang mi bya med// sangs rgyas sems can mtshon tshul so so yang // lhan cig dag tu skyes te rig ma rig // gang zhig snang yang dran par mi rtog na// sems can nyid ni 'bras bu skye ba med// gang zhig mi snang dran par rtog ce na// sangs rgyas nyid kyang khams gsum 'khor ba'i rgyu// gang zhig dran med yid la 'chang byed ci// sems can snang yang sangs rgyas dag dang mtshungs// gang zhig dran pa sangs rgyas rtogs 'dod na// sangs rgyas snang yang sems can khyad par med// des na snang brtags gnyis la brtag tu med de bor// bor yang rang las gzhan med 'gro rgyun 'chad// rang las yod snyam rtog ge dran pas bslad// snang ba gsal la mi rtog ma zhen sems// de phyir yod dang med pa'i rtog pa gnyis bral te// gnyug mar gnas na gang ltar byas kyang bde// dran pa 'od gsal 'dzin pa'i snying po can// zhen pa gnyis dang bral te rang bzhin gnyug mar gzhag // des na phyag rgya chen po zung du rab 'jug ste// dran pa dran med skye med zung du 'jug // dran med mi rtog pa yi rang bzhin dang // rten 'brel glo bur skye ba'i dran pa gnyis// skye ba med pa'i ngang du ro gcig phyir// des na skye dang skye ba blo las 'das// 'od gsal stong dang zung du 'jug la sogs// ma bcos ma byas skye med rang sar grol// de la sku gsum chos sku longs sku dang // sna tshogs snang ba sprul sku zhes su bshad// gnyug ma ngo bo nyid kyi sku yin te// snying rje stong dang dbyer med skye ba med// las kyi phyag rgya la brten nyams myong ni// bcos ma yin phyir rkyen gyi stobs las byung // gzhan la ltos phyir kho na nyid ma yin// chos kyi phyag rgya bcos ma ma yin kyang // nyams su myong bas ma grub nyid mi mthong // phyag rgya chen po nyams su myong 'gyur na// dran pa sna tshogs skye ba med par shes// dngos por snang ba ngo bo nyid kyis stong // sems can skye ba med dang dbyer med don// snying rje thabs kyis mtshon bya dpe yis bstan// sna tshogs snang yang blo 'das yul mi g.yo// bdag nyid rnal 'byor de nyid rtag tu blta// spyod lam thams cad phyag rgya che la gnas// dngos po'i gnas lugs skye med ngang du gzhag // rlung gi rkyen bcas rgya mtsho dang bral// dba' rlabs chu yi gnyer ma glo bur skye// de nyid rgya mtsho dag dang dbyer med do// dran pas rkyen byas rtog pa glo bur skye// de nyid sngar gyi dran pa med dang ni// skye med blo 'das ngag gis ngo mtshar mtshungs// de ltar phyag rgya che la skyes pa sngar med bzhin// phyis kyang rkyen gyi stobs kyis skyes srid kyang // skye ba med pa de dag dbyer med do// gzugs can ma yin kun la khyab pa dang // mi 'gyur ba dang dus rnams thams cad pa'o// nam mkha' lta bur skye 'gag med pa dang // thag pa sbrul bzung sbrul gyi stong pa dang // chos sku longs sku sprul sku dbyer med de// ngo bo nyid ni blo yi yul las 'das// phyag rgya chen po skad cig mngon sangs rgyas// de nyid sems can don du gzugs skur byung // rgyu mthun 'bras bu rnam smin 'bras bu dang // dri ma med pa'i 'bras bu gzhan don byed// go 'phang khyad par brjod las 'das par bshad// kye ho ma bcos phyag rgya bde ba che// dran med klong du rang shar ba// skye med nam mkha' lta bur khyab// blo las 'das pa'i ngang la gnas// snang ba spros bral bde ba che// dran med cir yang mi rtog pa// dran pa sna tshogs sems su gsal// brtag cing btsal na dmigs su med// skye ba med pa 'dzin dang bral// 'dzin dang bral ba'i rgyu ba med// dran pa sgyu ma rang rig tsam// sgyu med thar med dran med gsal// skye med don dam kun gsal bas// thams cad blo las 'das par snang // khams gsum blo 'das ye shes nyid// lhan cig skyes pa de kho na// dran pa'i rtsa ba ma lus thag bcad do// dran med skye ba med pa'i dbyings la dgod// de nyid ma bcos blo yi yul las 'das// dran rig sems kyi rang 'bar nyid du gsal// gsal bas rnam rtog 'khor ba'i grogs su 'gyur// thar pa'i lam ni kho na nyid shes nas// rang 'byung ji bzhin bsam bral ngang la gnas// dran pa rang gsal dngos por grub pa med// bcos med dgongs pa skye med bde chen 'di// mngon sum snang bas ngos gzung gang yang med// dran med yul du cir yang mthong ba med// rten dang bral bas slob pa gang yang med// gang la yid la byar med phyag rgya che// mtshan ma'i dran rig sna tshogs ji snyed pa// de nyid phyag rgya che la dbye ba med// rtogs dang mi rtogs gnyi ga so so min// rtag chad mtha' la mi gnas skyon dang bral// rang gi de nyid rtogs na gzhan las min// rten 'brel mya ngan 'das lam bstan pa dang // skye ba med par rtogs na phyag rgya che// de nyid mi shes las kyi phyag rgya dang // dam tshig chos la sogs pa rtsol 'dod pa// de nyid mtshon pa'i dpe tsam don mi nus// gzung 'dzin bral ba'i phyag rgya che brten pa// shes pa rang lugs so ma nyid la byung // 'dod med rang gzhan gnyug ma'i ngo bor gnas// tha mal snang ba'i shes pa 'di nyid blo// yin min dran pa'i sems la rang gzhag yin// yid ches rin chen gdams ngag yid bzhin gter// yid la bya dang mi bya med par gzhag // rang rig phyag rgya chen po nyid yin pas// phyag rgya chen po nyid la nyid kyis bstan// dran pa sna tshogs don la sems ma 'jug // phyi nang bral bas rtsod med phyag rgya dang // phyag rgya chen po srog ldan 'dod pa med// 'dod pa byung na de yang dran pa'i rgyu// rang sems phyag rgya chen po la// dran dang ma dran tha dad skye pa med// 'khrul dang ma 'khrul blo yi yul las 'das// dran pa'i zhen rtog brtas pas 'khor ba'i rgyu// 'od gsal phyag rgya chen po gnyug ma'i ngo bo nyid// gang yang 'gyur med byang chub sems su gcig // kho na nyid la gzung 'dzin ngo bo bral// snang ba don ldan ye shes nyid du mthong // bsam pas brtags pas dran pa'i tshogs su rgyus// snang ba skye ba log pa'i stobs kyis mthong // dran pa dran med ngang la shes 'jug pa// lus ngag yid kyis 'bad kyang dran rgyu med// gnyis su med na 'khor ba'i rang bzhin med// dran pa sna tshogs 'gyu ba'i rang bzhin 'di// sna rtse'i phyag rgya dag la ye nas med// des na phyag rgya chen po bsam med blang dor gzhag // kye ho phyi nang zab dang mi zab bskyed rim dang // yongs grub ngo bo nyid dang dbugs dbyung dang // rgyas gdab las dang chos kyi phyag rgya ni// rnal 'byor yongs su rdzogs pa'i rim pa ste// phyag rgya chen po ngo bo nyid kyi rim// dam tshig phyag rgya yongs su grub pa'i rim// kun brtags yongs su grub pa'i rgya// las kyi phyag rgya dbang gi ngo bo dang // dga' ba bzhi ldan thabs kyi rang bzhin can// chos kyi phyag rgya sna tshogs snang ba ste// dga' bzhi'i lhan cig skyes pa nyid// phyag rgya chen po skye ba med pa la// gzung 'dzin dran bral ngo bo blo las 'das// dri ma med pa'i 'bras bu mngon sangs rgyas// dam tshig phyag rgya mtshan ma'i rnal 'byor te// 'bras bu lha yi dkyil 'khor 'gro ba'i don// rje btsun pha ma thabs dang shes rab mtshon// dga' ba bzhi ldan dam tshig phyag rgya che// de ltar thabs kyi sbyor ba kun 'dul yang // zab mo chos kyi phyag rgyas gtan la dbab// sems nyid phyag rgya chen po rang la bstan// dga' bas gzung ba'i dran pa bkar ba dang // mchog dgas 'dzin pa'i dran phyed gtang ba dang // lhan cig skyes dgas dran pa bkar bas dang // dga' bral snang ba skye med dran pa gsal// de bzhin zab mo'i chos kyi phyag rgya bstan// dga' bzhi ye shes gang du skyes pa dang // tha mi dad cing yongs su thim par gnas// rtog pa'i nyams myong dag la gnas pa dang // yid la ma dran rtog pa tha mi dad// dpe dang lam ste tha snyad 'dul bar bstan// sems nyid phyag rgya chen po 'char ba ni// skye med skye ba'i cho 'phrul cir yang 'char// blo las 'das pas ma skyes ngo bor bstan// ma skyes pa dang skyes pa'i dngos po gnyis// tha dad med de gnyug ma'i ngo bor gzhag // dran pa sna tshogs gang la rgyu ba 'di// dran med 'jug pas rtog pa mi 'gag pa// shes pa rang lugs bzhag na gnas par 'gyur// snang dang stong dang gnyis 'dzin skye ba'i rgyu// tha mi dad par go na bde ba che// nyams myong shar bas mi mthun 'dzin pa bral// dran pa med de 'di 'dra'i yul med pa// dran pa med dang snang stong tha mi dad// ma skyes mtshan ma med pa'i rnal 'byor la// mnyam gzhag rjes thob med de rgyun gyi rnal 'byor la// snang dang skye ba dran pa gang skyes kyang // de nyid stong pa dran pa med gnas pas// dran pa yid la byar med snang stong dbyer mi phyed// de nyid thug phrad skye med nyams myong la// snang ba'i ngo bo stong pa bde chen shar// chab rom chur bzhu btung du btub bzhin du// gang snang skye med bde ba chen por tshor// btang snyoms dran pa med de rtog pa ma bkag kyang // blo las 'das bas rmongs pa sgom dang bral// 'di la gnas na bde chen nyams 'byung ste// dang por snang ba stong pa'i nyams myong 'byung // chab rom snang yang chu ngo shes bzhin du// gnyis pa dran pa'i snang ba ma 'gag par// stong pa bde dang tha mi dad par 'byung // chab rom chu ru bzhu ba'i gnas skabs bzhin// dran pa dran med skye ba med la thim// thams cad tha mi dad pas bde ba chen por gcig // de nyid chab rom chu ru bzhu ba bzhin// thams cad rang bzhin thug phrad shes gyur na// bcing bkrol dag gis ma bzung dran pa'i rjes ma 'brang // 'jur bus bcings pa bzhin du sems mi sgrib// 'jur bu klod na grol zhing sems nyid gar dgar btang // ldog pas gzings la 'phur ba'i bya rog bzhin// de nyid shes na snang ba longs spyod yin// lcags kyus btab pas glang chen thim pa bzhin// bya bral bzhag pas glang chen lom pa bzhin// dran pa dran med ngo shes gnod pa med// snang dang stong pa shes pas rtog dang bral// skye bar gnas pas dbyer med dran mi rgyu// de nyid khyab bdag dgra kun ngo shes bzhin// snang ba stong par thim pas lan tshwa chur thim bzhin// dran pa dran med thim pa de kho na// skye ba rnam pa gnyis la skye rgyu med// thug phrad skye med ye shes shar bas na// dran pa blo yi yul med phyogs med ye shes 'char// spra ba me mched rang 'bar me bzhin du// nyams myong smrar mi btub pa gzhon nu'i bde ba bzhin// sna tshogs snang yang dran par mi 'gyur ba// dal ba'i 'bab chus dba' rlabs mi 'gyur bas// rang gi ngo bo gsal bas mar me dran// de ltar phyag rgya chen po gang la mi bstan pas// bya sar ko ne mkha' la gnas bzhin du// rtogs pa'i spyod pas blang dor mi byed pa// srog chags pa ta ri bzhin zhen chags med// blo 'das 'bras bu 'dod na med grub pa// sman mchog nang na pe ta ji bzhin nyid// kye ho de ltar mkhas pa thabs zin dag gis ni// dran pa med la skye med rgyas btab ste// dran pa med pas dran med rgya yis btab// snang bas stong pa la rgyas gdab// stong pas snang ba la rgyas gdab// dran dang snang ba bde ba'i ror shar na// stong dang dran med rgya yis thebs pa yin// snang dang dran pa stong pa'i rgya dang ni// dran med gnas pa dag gis rgyas gdab na// snang dang dran pa bde ba'i ror shar nas// mtshan ma'i bsgom pas ma dpyad mtshan ma'i blo las 'das// dran dang snang ba dag la skye med rgyas btab pa// skye med dag la blo 'das rgya yis thebs// dran pas dran med bde ba'i rgyas thebs pas// stong par ma song chad pa'i mthar ma lhung // gnas pa skye ba dag la rgyas thebs pas// dngos por ma song rtag pa'i mthar ma lhung // thams cad blo las 'das shing skye ba med// thams cad bde ba chen po'i rgyu dang ldan// de ltar shes pas btang snyoms mthar ma lhung // dran pa 'khor ba'i dngos po dang // dran pa med pa'i rtogs pa la// btang snyoms lam du khyer bar byed pa dang // rig pas gzhigs nas stong pa btang snyoms dang // gzung 'dzin bral ba'i rang rig btang snyoms pas// bden pa gnyis bral gnyis med btang snyoms bsgom// gang du ma dran bsam gtan btang snyoms mchog // lung du ma bstan btang snyoms sgom ma yin// shes pa sor gzhag dran med nyams 'phro ba// dran pa'i mtshan ma dran med lam du khyer// bde ba lam khyer blo 'das ma dmigs pa// gnyis la mi rtog bde ba rgyun ma 'chad// kye ho nyams dang bral bas gzung 'dzin gnyis las grol// de nyid phyag rgya chen po'i don mthong 'gyur// 'bras bu mthar thug rin chen gter chen la// phyag rgya che la gnas 'dod gang // dri med 'bras bu rtogs par shog // sa ra ha'i zhal snga nas gsungs pa// sku'i mdzod 'chi med rdo rje'i glu zhes bya ba rdzogs so// 