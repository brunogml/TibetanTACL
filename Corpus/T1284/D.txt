@##// dpal 'khor lo sdom pa la phyag 'tshal lo// byis pa'i rjes su byis pa 'breng // byis pas byis pa 'jig 'gyur pas// 'dir byis pa grol bar bya ba'i phyir/ zhes ba 'chad par bsams so// byis 'ching lam du dkyer ba bshad// de la 'dul ba don yod par grub pa zhes bya ba rnal 'byor chen po'i rgyud las/ gang gis rmongs pa 'ching 'gyur zhing // du 'bod mthar ni nges 'gyur ba// de nyid kyis ni grol 'gyur zhing // shes rab stobs kyis bde ba thob// ces gsungs pa'i don mkhas pas mngon du bsten par bya ste/ gang de la mchog tu bsdam par bya ba yin pas thog mar rgyud brtag par bya'o// de la cha mnyam pa ni 'dod chags la sogs pa'i nyon mongs pa yun ring por skye bar mi 'gyur yang dngos po des de la 'dod chags la sogs pa mi 'byung ba ma yin no// nyon mongs pa chung ba ni 'dod chags la sogs pa'i dngos po chen po dang / mang po dang / lhag pa dang phrad cing mngon du gyur pa la ni nyon mongs pa bul bar skye la/ 'bring dang chung ngu la ni shin tu cha phra ba'o// gang zag 'dod chags spyad pa ni chags pa'i dngos po chung ngu dang / ngan pa la yang chags pa chen por 'gyur na/ de las bzlog pa la lta ci smos te yun ring du chags pa'o// dbang po mnyen pa dang / de bzhin du 'jam pa dang / mi brlang ba dang / lus ngag gis gzhan la tho 'tshams pa ma yin pa dang / dbral bar dka' ba dang / dman pa la mos pa dang / spro ring ba dang / de la 'du ba dang / yid mi bde ba mang ba dang / kun dga' ba mang ba dang / khro gnyer med pa dang / mdog gsal ba dang / 'dzum pa sngon du gtong ba dang / sha rtsi dmar zhing 'gro ba mgyogs pa dang / 'khun bur smra zhing mi brtan pa'i bsam pa sna tshogs su rgyu pa'o// zhe sdang dang ldan pa'i gang zag ni sha rtsi nag cing stobs che ba// drang por 'gro zhing brlang smra ba/ thams cad mnar sems dang ldan pa/ zhe sdang ba'i dngos po chung ngu la khong khro pas kun nas dkris pa sdug po dang / mang po skyed par byed na 'bring dang chen po la lta smos ci dgos te yun ring du gnas par byed do// dbang po mi mnyen mi 'jam gzhan la tho 'tshams// dpral bar sla// yid 'byung ba sla/ mu cor smra/ spyi brtol che/ mi mos pa mang // las kyi mtha' dam brtan/ brtul zhugs dam brtan/ yid mi bde ba mang // 'khrug pa mang // bzlog dka'/ gnod bzhin du gnas/ khro gnyer dang ldan/ bzhin gyi mdog mi gsal ba'o// gti mug dang ldan pa'i gang zag ni rmongs par 'gyur ba'i dngos po chung ngu la yang gti mug gis kun nas dkris pa sdug po dang / mang po skyed par byed na gzhan lta ci smos te yun ring du gnas par byed do// dbang po bul ba dang / blun pa dang / zhan pa dang / lus kyi las kyi mtha' lhod pa dang / ngag gi las kyi mtha' lhod pa dang / nyes par sems pa dang / nyes par smra/ nye bar byas pa'i las byed// le lo che/ sgrub mi phod/ smra ba zhan/ yid mi 'jug // brjed pas shes bzhin du mi spyod/ log par 'dzin// dbral bar dka'/ yid 'byung bar dka'/ dman pa la mos/ glen dig lkugs/ lag pas brda byed/ legs par gsungs par dang / nyes par bshad pa'i chos rnams kyi don kun shes par mi nus/ rkyen gyis phrogs/ gzhan gyi drir la 'jog // sha mdog nges pa med/ dal bar rgyu'o// gang zag nga rgyal dang ldan pa ni/ khengs par gyur pa'i dngos po chung ngu la yang nga rgyal gyi rgyu kun nas dkris pa stug po dang / mang po skye bar byed na 'bring dang chen po la lta ci smos te yun ring du gnas par byed do// dbang po rgod pa dang / dbang po 'dam bu ltar mtho/ khengs lus cher brgyan pa la sbyor ba'i rjes su brtson/ btsan ngag tu smra zhing mi 'dud/ pha ma nye du bla ma lta bu dag la dus gsum du rkyen du 'bab pa'i mchod pa mi byed/ lus mi 'dud/ gsong por smra ba dang / phyag 'tshal mngon du ldang thal mo sbyar zhing 'dud par byed pa'i ngang tshul can ma yin pa dang / bdag nyid kun tu 'dzin/ bdag bstod gzhan la smod/ rnyed pa dang bkur sti 'dod/ grags pa 'dod// tham thom gyi snod gyur// dbral cing yid 'byung ba dka'// rgya chen po la mi mos// snying rje chung // bdag dang / sems can dang / srog dang gso ba dang gang zag tu lta ba shas che/ khro gtum che/ 'khrug pa dang ldan pa yin te/ de lta bu dang mthun pa ni nga rgyal gyi rtags so// phrag dog dang ldan pa'i gang zag ni sha mdog sngo nag pa/ 'dus pa'i yul med par rgyu ba/ gzhan la gnod par smra zhing // nges pa med pa'i bsam pa sna tshogs rgyu ba'o zhes gsungs pa 'di dag nges par slob dpon gyis brtags la gdams par bya'o// de yang gsungs pa// bsregs bcad bdar ba'i gser bzhin du// yongs su brtags te nga yi bka'// blang bar bya yis gus phyir min// zhes gsungs pas yongs su sgrol ba la bsam gyis mi khyab par 'dod pa dang / rgyu ma dag pa la bsam gyis mi khyab par 'dod pa dang / phyogs tsam la bsam gyis mi khyab par 'dod pa dang / rab tu thal ba bsam gyis mi khyab par 'dod pa ste/ 'di dag ni rmongs pa rnams kyi dan rtags yin te/ mkhas pas kun du spang bar bya ba yin no// blang bar bya ba ni mchog tu gsang ba bsam gyis mi khyab pa ste// de yang gsang ba bsam gyis mi khyab pa dang / bzod pa bsam gyis mi khyab pa dang / thabs bsam gyis mi khyab pa dang / gnyid bsam gyis mi khyab pa dang / 'pho ba bsam gyis mi khyab pa dang / 'bras bu bsam gyis mi khyab pa dang drug go// gsang ba bsam gyis mi khyab pa ni bla ma'i gdams pa'o// bzod pa bsam gyis mi khyab pa ni dug lnga spas pa'i lam du 'khyer ba'o// gsang ba bsam gyis mi khyab pa la sogs pa kha cig kyang dug lngar 'dus mod kyi dgongs pa can yin no// dug lnga lam du ji ltar 'khyer na/ gcig gi stong nyid gang yin pa// de ni kun gyi stong nyid yin// zhes gsungs pas/ 'dod chags kyi stong nyid ji lta ba bzhin du zhe sdang la sogs pa'o// de la phyi nang gi gzugs la sogs pa yid du 'ong ba gcig la chags pa skyes pa de yang kha dog la sogs par ma grub pas na brtag pa'i mtha' bsal ba'o// rlung rjes su dpag pa las shes pa de bzhin du shes rig ma 'gags pa'i sgo nas chad pa ma yin no// de gnyis kyi bar de gnyis ka'i bdag nyid can gyi dngos po yang yod pa ma yin te/ de bas na bzhi pa ni rjes thob kyi shes pas dpag bar bya ba'i de nyid dus su spros pa ci yang yod pa ma yin no// de la 'dod chags ma spangs rnam par dag pa'o// zhe sdang la sogs pa la smras te/ de ni phan tshun spangs te 'gal ba ma yin no// chos kyi dbyings rtogs pas ma lus pa'i yul dug med par byas so zhes gsungs so// sngar smos pa ltar stong pa nyid ni kun du sbyar bar byas la/ dug lnga'i btsal thabs ni zhe sdang btsal ba bzhin du kun du blta bar bya'o// de la nang par ldang pa'i dus su de ring ni bdag gi zhe sdang gi dngos po bdag gis skyes pa'am/ phas rgol ba'am/ gzhan dag phan tshun 'thab pa'am/ zhe sdang skyes pa gang yang rung ste/ de dag mchog gi dngos grub thob par byed pa'i yan lag yin pas zhe sdang ci byung tshor bar shog shig par smon lam btab la/ nam tshor ba'i dus su zhe sdang de nyid bsam gyis mi khyab par bya'o// gal te de'i nyin par zhe sdang ma byung na sngar bdag nyid zhe sdang skyes pa'am/ phan tshun sdang ba dang / gzhan gyi phan tshun zhe sdang skyes pa la dran pa bskyed la de nyid rang bzhin med par bya'o// de ltar nang gcig bzhin du smon lam btab la bya'o// de ltar byas pas zhe sdang gi dug gis mi tshugs par bya'o// zhe sdang skyes so cog lam du shes tsam na/ dug gzhan la yang de bzhin du shes par bya ste/ zhe sdang yid kyi gang zag gis zhe sdang yi dam du byas pas de las su rung ba dang / 'dod chags la sogs pa la sla bar 'ong ba de bzhin du gang gi zhad che ba de thog mar yi dam du bya'o// de nas gzhan la sbyar ba ni snga ma bzhin no// cha mnyam pa dang / nyon mongs pa chung bas kyang thog mar gang yang rung ba cig yi dam byas la/ de las su rung ba ngang rim gyis spo bar bya'o// de ci'i phyir zhe na/ las dang po'i gang zag gis gcig la mchog tu ma gdams na dug lnga mang du 'byung bas yid gtong snying mi 'dod de/ gzhug lhod pa skye bar 'gyur ro// de dag ni sngon du bstan par mi bya ste/ nam sgom pa'i dus su gzod gang la de gdams pa zhes sngon du bstan pa'i don de ni de nyid yi dam du gdams pa'o// dug lnga'i 'jigs pa btul nas mi 'jigs pa la zhugs pa 'di ni mchog tu gsang ba'o// snod shin tu bzang ba la gdams par bya'i/ snod ngan tshig tsam la brten nas bag med du spyod pa la ni ma yin no// thams cad bsam gyis mi khyab pa ni// gtor ma dang ni bzlas pa dang // dkyil 'khor me dang chu yi las// phyag rgya gdugs sogs mchod pa dang // phyag dang bskor ba bya ba dang // lugs ma'am bris pa la sogs dang // gsung rab bri sogs rtsom pa dang // thams cad dus su rnal 'byor pas// thams cad rang bzhin rtog mi bya// gnyid ni bag med mi log ste// ji ltar pad+ma kha zum pa// grib mas non pas zum pa ste// grib sel stobs kyis rgyas pa ltar// gsal ba 'das nas ma rig pa// sa mthug gyur pa'i stobs kyis te// dbugs dag me long dkyil 'dus ltar// rim gyis bsdus te ma rig pa// shes rab kyis ni spyang byas nas// gcig shos la ni nges 'dus pa// ma goms pa las yid mi 'byung // goms pas yid gnyis med ba ni// rab tu 'bad pa'i sems goms yin// gsang ba 'dus pa las/ 'pho ba'i dus su bsam mi khyab// las kyi shugs kyis 'pho ba dang // rnal 'byor lceb pa'i man ngag go// bsgom bya smig rgyu la sogs la// mthong 'og de nyid gnas pa dang // rang bzhin gyis grub rdo rje'i lus// bdun gyi 'pho ba spangs nas su// srid mi 'jug ste mtha' gnyis spang // sbyor sems sngon du btang ba yis// mthong nas ldang 'gyur mi 'jug byed// 'da' bar mi 'gyur mchog grub pa'o// rkang pa dang ni kha dang lte// snying ga spyi gtsug mig rnams te// rlung ni gang nas 'pho 'gyur ba// rim pa bzhin du skye zhing 'thob// dmyal ba yi dags byol song dang // mi dang lha dang ye shes so// de nas sgo gzhan dgag byas la// mig nas rlung ni phul bar bya// bla ma'i zhal la gnas pa'o// de bzhin lceb pa'ang zhal la gnas// rnal 'byor mi shes gang zag gis// mi dang lha yi skye ba ru// blang ba'i sems ni gcig bya// rdo rje mkha' 'gro'i nang nas kyang // 'chi ka'i sems ni gtso yin pas// gang ltar bsams pa de ltar 'gyur// zhes gsungs so// 'on sdig pa can yang de ltar 'gyur ram zhen mi 'gyur te/ sdig che las kyis bskal nas ni// man ngag 'dod na mi phrad de// gal te phrad na glang gzer dang // smyo 'bog sogs pas mi dran no// 'o na tshogs bsags pa la 'da' ka'i sems med kyang bde 'gro ru skyo'o zhe na/ tshogs du ma bsags kyang 'chi kar sems ngan skyes na rgyal po ma skyes dgra lta bu'o// de bas na 'da' ka ma'i bsam gyis mi khyab pa la shin tu 'bad par bya'o// 'bras bu bsam gyis mi khyab pa ni sku dang ye shes te/ gser ni mi gtsang nang du bcug gyur kyang // 'bar ba'i rang bzhin nam yang mi spong ltar// nges pa gang zhig 'jig rten chos spyod kyang // bsam pa'i rang bzhin nam yang de mi spong // zhes gsungs pas gzugs skus 'gro ba'i don byed pa na yang 'jig rten gyi bya ba ngan pa dang bral ba'o// de ltar rgyu dang 'bras bu thams cad du gnyis su med pa kho na yin zhing // dug lnga shin tu btsal bar bya ba yin kyang thog ma med pa'i dus nas phyin ci log la goms pa'i dbang gis shes rab dang bral nas log pa'i shes rab rgyu bas dben pa ru gnas te/ mi rtog pa'i nus pa rnyed nas tshogs kyi gseb tu phyin kyang zhe sdang la sogs gang byung yang dran pa dang mi 'bral zhing gzhan gyi dbang du mi 'gro na dus la bab pa'o// yang na kun du rgyu nyid bya ste/ gnas gcig tu yun ring du gnas par mi bya ste/ mi dang khyi 'dra bas khyi yang rang gi gnas ni stobs che la/ yul gzhan du dul bar 'gyur ro// de bzhin du mi yang rang gi gnas na nyon mongs pa dul bar dka' ste/ yul gzhan du nyon mongs pa thul bar sla bas kun du rgyu'i tshul la gnas par bya'o// gang zhig bdag gis byas bsod kyis// kun kyang 'tshe ba med par shog // gang gi lam nas 'gro ba yis// sangs rgyas nyid du grub par shog // dug lnga sbas pa'i lam mchog tu gsang ba bsam gyis mi khyab ba zhes bya ba slob dpon 'phags pa lhas mdzad pa rdzogs so// 