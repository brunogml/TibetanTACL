[ #]@##// rgya gar skad du/ sarba ta thA ga ta sa ma ya rak+Sha sA d+ha naM/ bod skad du/ de bzhin gshegs pa thams cad kyi dam tshig bsrung ba'i sgrub thabs/ de bzhin gshegs pa'i 'od zer dri ma med pa'i snying po la phyag 'tshal lo// 'jig rten 'jig rten 'das pa yi// gang 'dod dngos grub sbyin mdzad pa'i// bla ma'i zhabs kyi rdul la ni// dngos po kun gyis phyag 'tshal 'dud// sangs rgyas byang chub sems dpa' dang // rgyal sras thu bo rnams la yang // dngos kun phyag byas 'od zer gyi// dri med snying po sgrub thabs bshad// bkra shis yid 'ong bde gnas su// khrus byas bde ba'i stan la 'dug // gsum la skyabs su 'gro ba dang // byang chub sems ni bskyed pa dang // sdom bzung tshad med bzhi la gnas// rang snying a las 'od byung bas// bla ma sangs rgyas byang chub sems// nam mkha'i ngos la bsam par bya// phyag 'tshal mchod pa la sogs bya// de nas stong pa'i ngo bor bsam// oM shU n+ya tA dz+nyA na badzra swa b+hA ba At+ma kou0f85 haM/ de nas las rjes dran par bya// a las zla ba rdo rjer bskyed// de yis ji ltar 'dod rgyal pos// bgegs rnams bskrad par byas nas ni// de dbus nam mkha' gru gsum zlum// gru bzhi ri rab rnam par bsam// gru bzhi sgo dang rab ldan pa// 'od dang ldan pa'i khang par bsgom// lte bar pad+ma zla ba la// a dang maM mu hriHhUM las// a las nor bu 'bar bar gyur// sku mdog sna tshogs ma nges la// zhal gcig phyag gnyis rgyan dang ldan// g.yas pa skyabs sbyin g.yon nor bu// mtshan dang dpe byad tshogs pa dbus// g.yas su 'jam dpal rnon po la// rgyab tu shAkya thub pa nyid// g.yon du seng ge sgra bsam bya// mdun du phyag na rdo rje bsgom// mdun gyi nam mkhar ye shes bsam// byin brlabs dbang bskur bsam par bya// mchod bstod legs par rdzogs pa dang // rtse gcig yid kyis bsgom par bya// de las skyo na snying po bzlas// gtsug tu bzlas dang smin phrag bzlas// snying ga nyid du bzlas pa'o// nye ba'i snying po/ oM sarba ta thA ga ta mu dra a d+hiSh+Thi te swA hA/ de nas gtor mas mchod nas gshegs// bdag nyid smon lam nyid bya zhing // snang ba sgyu ma bzhin du sbyang // 'di byas ngal ba'i bsod nams kyis// 'di byas ngal ba sdig pa dag // dri med 'khor lo'i skur gyur shog // de bzhin gshegs pa thams cad kyi dam tshig bsrung ba zhes bya ba'i sgrub thabs rgya gar gyi mkhan po dI paM ka ra shrI dz+nyA nas mdzad pa rdzogs so// // paN+Di ta de nyid dang / bod kyi lo tsA ba nag tsho tshul khrims rgyal bas bsgyur ba'o// 