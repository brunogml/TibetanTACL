@##// rgya gar skad du/ tsa tur yo ga b+hA ba na nA ma/ bod skad du/ rnal 'byor bzhi'i nyams len gyi thabs zhes bya ba/ dpal rdo rje sems dpa' la phyag 'tshal lo// sems dang sems nyid rgyu med de// bsgrub bya sgrub byed thig la'i ngo // 'bras bu ma grub mya ngan 'das// dpal ldan dpa' bo yi ge med// lte bar gsang ba'i ge sar la// A li kA li la brten nas// rnal 'byor bzhi yi nyams len bshad// lte ba ye shes 'khor lo ru// rtsa ni brgyad kyi thig btab nas// A phreng kA phreng mnyam bsams nas// mkha' 'gro brgyad kyi me lce sbar// byang chub sems kyi rang bzhin ni// nam mkha'i dbyibs kyi 'od las ni// gnyis med zung 'jug 'dzag byas pas// dpa' bo rnams kyi lam nas rgyu// de 'gag rnal 'byor mtshan ma med// brtan pa'i rnal 'byor grub 'gyur ba// sangs rgyas rnams kyi sa lam thob// A li kA li'i rnal 'byor ro// a ho bzlas pa'i rnal 'byor pa// dngos dang dngos med bral 'gyur bas// phyi nang dug gi rnam pa sel// rnal 'byor 'di ni brtan grub na// zla ba drug nas 'grub 'gyur ba'i// rdo rje sems dpa' dang mnyam mo// de ni rig pa'i rnal 'byor ro// sems nyid gnas su pad+ma ni// mnyam pa nyid ni dmar por bsam// pad 'dab bzhi la thig le ni// dbus su rgyu med thig le yin// de dag rnams kyi kha dog ni// shar du dmar dang byang du ser// nub tu dkar dang lho ru gnag // sna tshogs 'od gsal dbus su 'phro// sngar bshad sngags dang bcas pa ni// sgom na rnal 'byor dbang phyug de// skad cig gcig la rdzogs sangs rgyas// de ni mnyam nyid rnal 'byor ro// mi bskyod chu dang rnam snang dang // phyi nang bdud rtsi lnga yis ni// sngags pa'i thabs kyi rnal 'byor gyi// tan ti bdag gis grub pa thob// rnal 'byor bzhi'i nyams len ces bya ba slob dpon tan ti pas mdzad pa rdzogs so// 