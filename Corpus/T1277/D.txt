@##// na mo rat+na gu ru/ dur khrod chen po bsil ba'i tshal du mkha' 'gro ma bde ba'i ro zan mas dbyings kyi gtso mo rnams la tshogs kyi 'khor lo bskor nas/ rjes la rgun chang phra men gyi snod bkang ba drangs te/ rtogs pa brjod pa'i mgur re zhus pas/ dang po la mkha' 'gro ma nyi zla gser gyi thor cog can gyis rtogs pa brjod de mgur bzhengs pa/ kye ho ma bcos rnal ma'i shes pa la/ nges shes skyes na sangs rgyas yin// dkar dmar yul gyi snang ba 'di// brda ru go na bla ma yin// gsung ngo // // mkha' 'gro ma ral ba'i thor cog can gyis rtogs pa brjod pa/ kye ho gnyis su med na 'ching grol med// ngos gzung med na sgrib pa med// rang bzhin med na chags sdang med// dran du med na yengs su med// gsung ngo // // mkha' 'gro ma rlung gi gshog pa can gyis rtogs pa brjod pa/ kye ho chos rnams gzhi med rmi lam 'dra// snang bar rkyen skyes gzugs brnyan 'dra// rang byung rang zhe lbu ba 'dra// rtsa bral chen po nam mkha' 'dra// gsung ngo // // mkha' 'gro ma nyi zla'i thod phreng can gyis rtogs pa brjod pa/ kye ho de nyid nyams su myong ba'i skyes bu gang // bde chen nam mkha'i khams su mi shong ngo // 'di la mtshon du 'dug gam khyod kyis smros// nga yis ci yang mthong ba med par mthong // gsung ngo // // mkha' 'gro ma lwa ba'i gos can gyis rtogs pa brjod pa/ kye ho pad+ma'i ge sar snying gi dbus su sad// gsal ba'i me tog 'dam gyi dri ma bral// dri dang kha dog ldan pa gang gis rkyen// 'di la dgag dang bsgrub pa yod dam ci// gsung ngo // // mkha' 'gro ma me kha las rtogs pa brjod pa/ kye ho nam mkha' las byung cho 'phrul ni// nam mkha' nyid kyis byas pa'i phyir// nam mkha'i dang du rang byung ste// 'di la skyon du ma 'dzin cig // gsung ngo // // mkha' 'gro ma ro langs bde mas rtogs pa brjod pa/ kye ho bla ma'i drin gyis bde chen mchog rnyed nas// thabs gzhan brtan pa rmongs pa shes par bya// 'di las glud du gyur pa'i bde lam zhig // gzhan nas rnyed pa sus kyang nus pa med// gsung ngo // // mkha' 'gro ma ye shes rdo rjes rtogs pa brjod pa/ kye ho sna tshogs snang ba'i cho 'phrul 'di// dran pa'i gzugs brnyan yin shes shing // dran pa rang ngos stong shes na// dbyings kyi bde ba btsal mi dgos// mkha' 'gro ma srid pa'i rgyal mos rtogs pa brjod pa/ kye ho rang rig rgyal po 'di mthong na// thams cad thams cad thar pa'i lam// rang rig nyid ni ma rtogs na// grol ba nam yang yod ma yin// gsung ngo // // mkha' 'gro ma pad+ma zhabs kyis rtogs pa'i brda brjod pa/ kye ho yod med tha dad bral ba la// gang gis brtag dpyad bya bar nus// dran med blo dang bral ba la// gang gis bsam zhing bsgom par nus// gsung ngo // // mkha' 'gro ma rgyal ba'i blo gros kyis rtogs pa brjod pa/ kye ho stong nyid rig pa'i rtsal dang ldan// skye med skye ba'i cho 'phrul ston// dgag sgrub med de rang sar grol// 'di la bya rgyu ngas ma rnyed// gsung ngo // // mkha' 'gro ma seng ge'i gdong pa can gyis rtogs pa brjod pa/ kye ho yod do byas na ngos gzung med// med do byas na sna tshogs 'char// yod med mkha' las 'das pa la// 'di zhes nga yis mtshon mi nus// gsung ngo // // mkha' 'gro ma gzi brjid kyi rgyal mos rtogs pa brjod pa/ dran du med na ma yengs shig // yengs pas 'khor ba rmi lam 'dra// rtogs na skyes bu gnyid sad 'dra// ngas ni 'khor ba ma mthong ngo // gsung ngo // // mkha' 'gro ma dpal gyi bzang mos rtogs pa brjod pa/ kye ho snang srid 'di ni phyag rgya che// 'dod yon 'di ni dngas pa yis// gnyug ma'i don la 'du 'bral med// bde chen thang la rgyug tu gsol// gsung ngo // // mkha' 'gro ma dpal gyi 'od zer gyis rtogs pa brjod pa/ kye ho gnyug mngon gyi gter mdzod na// dgos 'dod sems nyid nor bu yod// sde mig bla ma dam pas 'dzin// rjes su 'jug pa spro lags sam// gsung ngo // // mkha' 'gro ma bzang mos rtogs pa brjod pa/ ltos shig rang gi sems la ltos// bltas pas ma rnyed rtsa ba stor// yal ga ji ltar dgyes dgyes mdzod// da ni rtog pa rang grol yin// gsung ngo // // mkha' 'gro ma rdo rje bde mas rtogs pa brjod pa/ 'gro rnams las kyis 'khrul gyur kyang // bde ba rang las gzhan med de// bskyar de rang gi don de ltos// yid ni lam las thar bar 'gyur// gsung ngo // // bdag nyid chen po nyi ma'i dbang phyug gis rtogs pa brjod pa/ nyi ma stong gi gzi brjid kyis// snang srid gsal zhing bsregs pa ltar// gnyis med ye shes chen po yis// chos rnams gsal zhing 'joms par byed// gsung ngo // // mkha' 'gro ma lha dpal gyi ye shes kyis rtogs pa brjod pa/ kye ho nga ni mi skye mi 'jig ste// 'gyur med ye shes rdo rje yin// nga las byung ba'i chos rnams kun// nga yi ngo bor mnyam du grol// gsung ngo // // mkha' 'gro ma stag gi gdong pa can gyis rtogs pa brjod pa/ kye ho mi skye mi 'gag bsam las 'das// 'di zhes mtshon pa'i tshig dang bral// ye grol chen po mchog gi lam// bsam du med do rang sar zhog // gsung ngo // // mkha' 'gro ma zhi ba bzang mos rtogs pa brjod pa/ kye ho sems kyi de nyid smra ru med// gshis kyi de nyid bsam du med// chos kyi de nyid ngos gzung med// lam gyi de nyid bsgom du med// gsung ngo // // mkha' 'gro ma g+ha g+ha dpal gyis rtogs pa brjod pa/ kye ho bu khyod ci sems de la ltos// spros dang bral ba mthong du med// bsam du med pa su zhig bsgom// 'di la ma rtsol gzhi la zhog // gsung ngo // // mkha' 'gro ma ye shes dbang phyug gis rtogs pa brjod pa/ gang gis de nyid ma mthong na// lus ngag dge ba'i las spyang kyang // bde chen mchog dang mi phrad de// gnas skabs tsam gyis bde bar zad// gsung ngo // // mkha' 'gro ma bde ba'i rdo rjes rtogs pa brjod pa/ kye ho gang gis mthong dang thos pa dang // dran dang tshor ba'i bye brag kun// yid kyi ye shes dngas pa la// gzugs brnyan zam du shar ba las// gzhi lam grub ngo bos stong // gsung ngo // // mkha' 'gro ma lha nyi ma'i rta can gyis rtogs pa brjod pa/ gang gis ma mthong de mthong na// yid ni rang grol chos kyi sku// rlung gi rta pho shul du lus// sems kyi mi pho mkha' la 'gro// gsung ngo // // mkha' 'gro ma pad+ma'i myu gus rtogs pa brjod pa/ 'gro ba yid kyi phreng bas bcings// yid bsad phreng thag bcad pa yis// dug sbrul mtshon gyis gtses pa bzhin// 'di yis phan gnod byas pa med// gsung ngo // // mkha' 'gro ma dbyings kyi rgyal mos rtogs pa brjod pa/ kye ho nam mkha' yongs su dngas na tshon gyis bsgyur du med// rtogs dang ldan pa'i skyes bu las kyis bcing du med// gdengs med gyad kyi spyod pa byed pa 'di// seng ge'i pags pa wa yis gon pa 'dra// gsung ngo // // mkha' 'gro ma zla ba'i gdong can gyis rtogs pa brjod pa/ kye ho ye shes chen po mchog gi lam// ma bgrod de bzhin nyid kyi sa// ma bsgrubs lhun gyis grub pa'i don// e ma rnal 'byor skal bar bzang // gsung ngo // // mkha' 'gro ma 'bar ma glog gi phreng ba can gyis rtogs pa brjod pa/ bltas kyis ma mthong nga yi mig // bsam gyis ma dran nga yi sems// smras kyis ma brjod nga yi lce// bgrod kyang ma phyin nga yi lam// gsung ngo // // mkha' 'gro ma shel gyi thor tshugs can gyis rtogs ba brjod pa/ mi bsgom rnal ma'i shes pa la// dran pas bzung dang ma bzung med// mi spyod sgo gsum lhug pa la// ched du dgag dang sgrub pa med// gsung ngo // // mkha' 'gro ma nyi ma'i rgyal mos rtogs pa brjod pa/ kye ho rang byung bde chen ye shes 'di// ma rtogs smra bar mi nus te// rtogs nas brjod du ga la yod// myong ba smra med lkugs pa'i kha// gsung ngo // // mkha' 'gro ma seng ge'i mdangs can gyis rtogs pa brjod pa/ kho la ma lta nga la ltos// nga ni ye shes chen po yin// kho ni nga yi sprul pa yin// gnyis med ye shes blo las 'das// gsung ngo // // mkha' 'gro ma khrag gi gdong pa can gyis rtogs pa brjod pa/ kye ho dran dang ma dran so mtshams su// yid kyi shes pa bsam las 'das// bla ma'i zhal las shes par gyis// gzhan gyis rtogs par 'gyur ma yin// gsung ngo // // mkha' 'gro ma dpal gyi sgron mes rtogs pa brjod pa/ kye ho gang phyir yid kyi ye shes 'di// khyod kyis bltas pas ji ltar mthong // brtags pas rtogs par mi 'gyur te// mi btsal de bzhin nyid du bzhag // gsung ngo // // mkha' 'gro ma snang gsal gyi rgyal mos rtogs pa brjod pa/ 'gro ba las kyi 'jur bus bcings// bram ze skud pa 'khal ba bzhin// yid kyis 'jur bu glod par bya// las las grol na 'ching ba med// gsung ngo // // ye shes kyi mkha' 'gro ma sum cu rtsa lnga'i rtogs pa brjod pa mkha' 'gro ma'i gsang mdzod na gnas pa las/ dbyings kyi gtso mo rnams kyis bka' bgros nas rje dam pa rgya gar la gnang ba zha ma lo tsA bas bsgyur ba'o// 