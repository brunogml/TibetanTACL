@#// bcom ldan 'das pha rol gyi dpung las rnam par rgyal ba la phyag 'tshal lo// brtan pa rnams kyis chos kyi srid// pha rol 'jigs las bsrung ba'i phyir// rdo rje 'jigs byed thugs rje khros// gzhan gyis mi thub cho ga brjod// de la pha rol gyi dpung bzlog pa ni/ rnam pa gnyis te/ nges par rtogs pa'i ting nge 'dzin dang / 'jigs par byed pa'i sbyor ba'o// 'dir 'jigs par byed pa'i sbyor ba ni/ thog mar mtshan ma grub pa sngon du 'gro bas/ ring bsrel gyi snying po can gyi mchod rten nam/ thun mong ma yin pa'i rab tu gnas pas gnas par byas pa'i rten gyi mdun du song ste/ rang bzhin ma lus kyis gsol ba btab la/ 'dod pa drag pos thal mo sbyar te shin tu rab tu gus pas re bar bya'o// rten gang thugs dkyil thugs rje khros// rdo rje 'jigs byed bcu drug sor// mi bzad rngam zhing rnam 'gyur ba// bsgoms la ye shes bstim par bya// rang snying nyid dbus hUM ngam hrIH// 'bar ba yongs gyur rdo rje blta// de nyid brjod pas 'jigs byed nyid// kun du me 'od 'khrigs pa'o// g.yas dkar g.yon dmar ma he'i zhal// de g.yas 'bar ba sngags phyag rgya// gnam lcags me dpung rlung dmar dang // nyi ma dang ni mkha' lding ngo // g.yon du sdigs mdzub rdo rje zhags// zla ba dang ni dgra sta'o// nyi shu gcig dang brgya rtsa brgyad// yang na stong phrag gcig bar du// rdo rje 'bar ba yi ge gcig // dpa' bos rngam par rnam par bzla// de nas lha la lus bstims la// sku chen ri rab mnyam pa yis// yi ge gcig brjod 'od phyung la// pha rol rjes skyob zil mnan bya// rkang pa g.yas ni bteg nas su// zhags pas drangs te mgo bo brdzi// g.yon brkyang nga ro 'bar ba yis// gsus pa dral nas rgyu ma mnan// pha rol dmag dang g.yul 'khor bcas// phyag rgya lnga yi las rim gyis// thal ba tsam du'ang ma lus dang // yang na rdo rje zhags pas bcings// oM AHhrIHpheM pheM pheM/ oM AHhrIHraM raM raM/ oM AHhrIHdzaHdzaH/ oM AHhrIHhrIHhrIHhrIH/ oM AHhrIHdzaHdzaHdzaH/ phyag rgya 'phang ba'i sngags so// oM AHhrIHbadzra ban+d+ha mA ra ya rbad/ rdo rje zhags pas bcing ba'i sngags so// rdo rje rtse dang thabs chen shing // ri gzar rtswa dang gtsub shing me// bya rgod kyi ni dang ru g.yas// yungs kar phye ma thal chen bsres// gsang sngags rgyal po 'bum bzlas la// dmag tshogs myos pa 'ongs pa yi// gdong du khros pas gtor byas te// phaT ces drag pos skrag par bya'o// wa rnams la ni seng ge bzhin// mthong ba tsam gyis dngang 'bros pa'am// ro langs la ni gsang sngags bzhin// rengs 'gyur g.yo ba'ang mi 'thob bo// ji ste spogs pa'i cho ga ni// myos byed rdzas bdun sbyar ba dang // 'jigs byed chen po sku phyar la// bdug pa lnga bsregs rnga chen brdung // dpal ldan rdo rje 'jigs dpal che// rab tu gsad pa'i rtog pa las// legs phung pha rol dpung bzlog pa// snyigs dus bstan pa bsrung ba yin// pha rol gyi sde gzhom pa rdzogs so// 