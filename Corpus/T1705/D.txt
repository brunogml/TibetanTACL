@// gsang sngags kyi bzlas brjod bzhugs// 'phags pa lag na rdo rje gos sngon po can la phyag 'tshal lo// dben zhing nyams dga'i gnas dag tu// rnal 'byor sngags kyi skyon gyur pa// sgra ches skyon gyur 'byung po dag // snod med gyur pas thos gyur na// sgra ches bar chad mthu med gyur// sgra chung gyur na dngos grub med// skyen gyur lus kyi phrad pa nyams// des na sngags kyi mthu med 'gyur// bul na bzlas pa'i grangs med pas// dus 'das par gcod sbyor ba 'byung // glo dang g.yal dang sgrid pa dang // gnyid la sogs pas bar chod na// des ni yi dags bdud la sogs// spro nas myur du bar gcod 'byung // sngags kyi bsnyen pa byed dus su// me dang 'dra ba'i zhe sdang gis// sngags kyi 'bras bu sreg par byed// kun nas dkris pa'i 'dod chags kyis// yon tan rgyu rnams 'ching bar byed// mun pa lta bu'i gti mug gis// dngos grub ster ba rnyed mi 'gyur// sgang bu lta bu'i nga rgyal gyis// dngos grub chu 'dra rtse la min// sngags kyi yon tan sprin 'dra la// phrag dog rlung gis 'thor bar byed// dngos grub bye ma'i rgyun 'dus pa'ang // brtson 'grus rdo rje'i brag med na// le lo'i dba' rlabs chen po 'khrug // dngos grub bar du gcod pa bcu// lnga las 'byung bas lnga bcu ste// mi dge bcu zhes gsungs pa yin// ma byin len dang srog gcod g.yem// tshig 'khyal ngag rtsub phra ma rdzun// brnab sems gnod sems log par lta// dge bcu'i bar du gcod pa ste// yang dag don gyi sgra zhes bshad// 'di ltar dngos grub kun bral bas// sngags kyi 'bras bu 'dod pas spang // de spangs 'bras bu myur du 'thob// rtag tu bzlas brjod me dpung la// bsam gtan rlung gis sbar gyur na// sdig pa stobs can mi bzad pa'i// ljan ljin thams cad sreg par byed// bzlas brjod me yi rgyun 'dra yang // bsam gtan bral bas mi 'grub ste// sdig pa chu dang 'dra bas gsod// de bas bsam gtan ldan par bya// rdo rje'i bzlas pa zhes gsungs pas// rdo rje gsum gyi skur bsgoms te// phyi dang shin tu nang dag dang // dgug dang gdon dang yang dag dang // oM gyi don dang la sogs pa// de la dmigs nas bzlas par bya// gang zhig don 'di med gyur pas// gsang sngags bzlas brjod byas gyur pa// mun la bye ma'i gser phye tshol// mi 'dod 'du yi 'dod pa min// slob dpon chen po bIr+ya tsan+d+ras mdzad pa gsang sngags kyi bzlas brjod rdzogs so// 