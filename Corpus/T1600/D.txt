@#// spyan ras gzigs ting nge 'dzin rab tu brtan pa la phyag 'tshal lo// gang zhig ting 'dzin ri dbang po ltar g.yeng ba'i rlung gis mi bskyod cing // shin tu 'od gsal ston ka'i mkha' la nyi 'od dra ba bkram 'dra ba// gnyis med bde chen rtogs dka'i rtog pas rtog tu dges bzhugs 'dzum pa'i zhal// bsam gtan mchog gi phyag rgyas mnyam gzhag mnyam med mgon po nyid rtag 'dud// sgrub po gang zhig sgrub pa'am// ngo bo nyid kyis rnyed pa yi// ting 'dzin rab tu mi brtan pa// de dag brtan pa'i thabs 'dir bshad// shin tu dben pa'i gnas nyid du// lus dang sems ni rab dal bas// rgya chen mchod sbyin byas nas su// man ngag gsum gyi dang po bsgom// ma lus 'gro la byams sogs tshad med tshangs pa'i gnas pas legs gnas la// ji skad bshad pa'i ting 'dzin phyag rgyas dpa' bo chen po mnyam gzhag bya// de rjes mtshan bcas mtshan med cho gas mgon po la gus gsol btab la// sbyor ba gsum pa'i rnal 'byor rgyal pos rtse gcig brtan par yang dag bsgom// tha mal rang lus dkyil 'khor dbus// snying dkyil pad+mo dbye ba'i nang // rdo rje 'dzin pa legs bsgoms la// de yi nang na'ang mgon po nyid// de bzhin de yi snying po ni// dus gsum rgyal bas byin brlabs pa// sgrub po'i ting 'dzin brtan pa'i rgyu// ye shes chen po hrIHyig go// de ni gnyis su med sems rgyu// de la sa bon yang dag brtan// sku gsung thugs dang ye shes dngos// 'bru bzhi phyogs bzhir rnam par bsam// mgon po nyid mthar A li ste// bla ma'i mthar yang kA li'o// dbus nas brtsams te sngags bzlas shing // 'od zer sbyor bas don gnyis bsgrub// skye ba las ni phyogs bcu'i mthar thug gang dag bsam gtan ma thob pa'am// thob kyang gang zhig rnal du mi gnas ri yi rtsa rtse ltar g.yo ba// de dag de ltar skad cig yud la ri rab sra ltar brtan pa yi// ting 'dzin la bkod bde chen ro myang 'chi med mnyam gzhag cher gzhag bya// bsdus pas phyi ma phyi ma'i rim// thim gyur nang ma nang ma la// ngag dang dri med brtan pa zhes// bya ba'i ming can ting 'dzin gsum// go rims ji bzhin bsgoms nas ni// gcig tu 'gro ba snying brtse bas// thun gsum zhag bdun yid byed na// de yi ting 'dzin ri ltar 'gyur// ting nge 'dzin brtan par byed pa'i gdams ngag rdzogs so// 