@##// rgya gar skad du// AR+yA ba lo ke te shwa ra sto tra/ bod skad du/ 'phags pa spyan ras gzigs dbang phyug la bstod pa/ 'jig rten mgon po la phyag 'tshal lo// 'jig rten bla ma srid pa gsum gyis bstod pa po// lha yi gtso bo bdud dang tshangs pas bstod pa po// thub pa'i rgyal mchog bstod pas grub par mdzad pa po// 'jig rten gsum gyi mgon po mchog la phyag 'tshal lo// bde gshegs dpag med sku mchog sku bzang 'dzin pa po// bde gshegs snang mtha' yas kyi dbu rgyan 'dzin pa po// phyag g.yas mchog sbyin yi dags bkres skom sel ba po// g.yon pa'i phyag ni gser gyi pad+mos brgyan pa po// dri zhim ral ba'i phreng ba dmar ser 'khyug pa po// zhal ras rgyas pa zla ba lta bur mdzes pa po// spyan gyi pad+mo mchog tu bzang zhing yangs pa po// kha ba dung ltar rnam dkar dri ngad ldang ba po// dri med 'od chags mu tig tshom bu 'dzin pa po// mdzes pa'i 'od zer skya rengs dmar pos brgyan pa po// pad+ma'i mtsho ltar phyag ni dngar bar byas pa po// ston ka'i sprin gyi mdog dang ldan zhing gzhon pa po// rin chen mang pos dpung pa gnyis ni brgyan pa po// lo ma'i mchog ltar phyag mthil gzhon zhing 'jam pa po// ri dgas pags pas nu ma g.yon pa bkab pa po// snyan cha gdu bus sgeg cing rgyan rnams 'chang ba po// dri ma med pa'i pad+mo'i mchog la gnas pa po// lte ba'i ngos ni pad+ma'i 'dab ltar 'jam pa po// gser gyi rkang gdub sgra yis zhabs yid 'ong ba po// gser gyi ska rags mchog la nor bus spras pa po// sta zur dkris pa'i ras bzang sham thabs 'dzin pa po// thub pa'i mkhyen mchog mtsho chen pha rol phyin pa po// mchog brnyes bsod nams mang po nye bar bsags pa po// rtag tu bde ba'i 'byung gnas rga nad sel ba po// gsum thar mdzad cing mkhas spyod spyod pa ston pa po// lus can mchog ste bdud dpung 'khrugs las rgyal ba po// tshangs pa'i gnas pa bzhi yis dben par mdzad pa po// ngang pa'i 'gros dang glang chen dregs 'drar gshegs pa po// tshogs kun nye bar bsags nas chos kun ston pa po// sdug bsngal mtsho dang nyon mongs mtsho las sgrol ba po// gang zhig rtag tu tho rangs langs nas gus pa yis/ spyan ras gzigs kyi dbang po yid la sems byed cing // bstod pa'i mchog 'di dag cing gsal bar 'don byed na// de ni skyes pa'am yang na bud med yin yang rung // skye ba 'di dang ma 'ongs skye ba thams cad du// 'jig rten 'jig rten las 'das dgos pa kun 'grub 'gyur// 'phags pa spyan ras gzigs dbang phyug la bstod pa/ dge slong ma dpal mos mdzad pa rdzogs so// 