@##// rgya gar skad du/ a ra pa tsa na sA d+ha naM/ bod skad du/ spros pa med pa'i sgrub thabs/ zla ba lta bur shin tu dngas shing ral gri glegs bam phyag na bsnams// shin tu zhi zhing gzhon nu zur phud lnga pa mchog tu yid 'ong ba// dga' ba rgya chen thar pa mchog gi spyan ni dkyus ring pad+ma'i bdag // blo gros dman pa bsreg mkhas 'jam dbyangs la ni legs par phyag 'tshal lo// gang gis thogs kyang skye 'dir a ra pa tsa na ni legs grub phyir// shin tu nyung ngus 'khor lo rin chen dag gis gdams ngag bdag gis bya// bar chad med par mngon par brtson pas lo phyed dag ni bsgoms gyur na// tshig rkang ma lus rnam rig blo ldan pa yi blo yi mchog nyid thob// sngags rig sa yi cha ni mnyam zhing gtsang la shin tu yid 'ong bar// dri zhim chu yis nyer btab dri bzangs me tog sil mar bkram bya ste// shin tu 'jam zhing dga' bar gyur ba'i stan 'ga' zhig la nyer gnas pa// bde ba'i blo yis mtshan ma med par byang chub sems ni bsgom par bya// rang bzhin dag pa'i sngags ni kun du gsal byas la// thams cad ma lus stong pa nyid du rnam par bsgom// yang ni dngos po rnams dang lhan cig bdag nyid lus// 'od gsal nyid du skad cig kho nar blta bar bya// de nas nam mkhar rang snying zla ba'i dkyil 'khor ni// dbyangs kyang dang po 'bar ba las ni rnam bsgom bya// de nas 'di la yid dkar d+hIHni nges bltas la// de las 'jam dbyangs dri ma med par rtogs bya ste// gcig tu bsam gtan la gzhol pad+ma'i steng gnas pa// thams cad rgyan rnams kyis ni mchog tu 'bar gyur cing // chags byas cung zad bzhad par mdzad pas yid 'ong ba// zla ba bye ba'i 'od ldan dbus su dgod par bya// rang gi snying ga dag tu yi ge a mchog rnam par spros legs blta// mtshungs med 'od kyi dra ba dang ldan 'khor lo'i gzugs ni rtsibs brgyad pa// de yi steng du zla ba'i dkyil 'khor sngags pa des ni bsgom byas la// zla ba bzhin du shin tu dkar bar gyur pa'i dbyangs nyid do// gru gsum pad+ma rgyas dag spyan mnga' mdzes pa'i gzugs ldan ma// dku gnyis shin tu legs pa'i skra can ma ni g.yas su blta bar bya// g.yon du nye ba'i skra can yid 'ong lus ni 'gying bag dang ldan ma// yon tan mtha' dag gter gyur de dag tsa na gnyis las bsgom par bya/ shin tu dngas ba'i nyid las byung dri med pa'i// dra ba'i 'od ni nges par mdun du g.yas su dgod par bya// pa yig las byung 'od kyi rang bzhin yid 'phrog pa// zla 'od de ni rgyab tu bzhugs su gsol ba yin// yang na 'bar ba'i zla ba dag la yi ge ni// rgya chen gzi brjid dang ldan rnam par bsgom bya zhing // gti mug brag chen dag ni rnam par 'joms byed cing // chog shes rnyog pa med pa de yang byed pa yin// gti mug mun stug ma lus rnam par 'joms byed pa'i// 'og tu 'khor lo nyung ngu 'khor bar rnam par bsam// zla ba'i gzugs ni rgya chen 'od zer dra ba can// lha dang bcas pa rnams kyis mi g.yo blta bya ste// zla ba las ni phal chen 'od zer sprin gyi tshogs// kun nas bkye la phyogs bcu rnams ni gsal byas blta// sems can dag byas de bzhin bdag nyid kyi yang lus// tha mar phyir 'ongs zla ba las ni legs par bzhugs// kha blo brtan zhing gdams pas dam pa a ra pa tsa na yi sngags// legs par zlo dang sgom par byed pa'i sngags pas dus rnams ni// mchog tu dri med yid 'ong pha rol phyin pa dang ni gzhan dag kyang // yid gnyis skyon rnams thams cad gtan nas spangs pa'i rgyal ba rnams kyis 'thob// dam chos mdzod kyi rab gyur bla ma'i mchog ni dga' ba'i rdo rje yis// bde gshegs tshogs kyi spyan sngar cho ga bzhin du dang por dbang bskur ba'i// blo bzangs sgo byed bshes gnyen des ni legs sdebs a ra pa tsa na// 'khor lo dam pa gang phyir rtogs pa skye ba 'di la grub don no// cho ga bzang pos 'khor lo legs spel las byung ba'i// kun nas rnam yangs bsod nams bdag gis gang thob des// 'jig rten mtha' dag sdig pa kun las rnam rgyal nas// 'jam dbyangs bde ba dam par gcig tu nges gyur cig // spros pa med pa'i sgrub thabs rdzogs so// // a b+ha ya'i zhal snga nas dge slong tshul khrims rgyal mtshan gyis bsgyur ba'o// 