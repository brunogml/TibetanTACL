@##// rgya gar skad du/ siM ha nA da rak+Sha tsakra nA ma/ bod skad du/ seng ge sgra'i srung ba'i 'khor lo zhes bya ba/ 'phags pa seng ge sgra la phyag 'tshal lo// thugs rje mchog dang ldan pa yi// seng ge sgra la phyag 'tshal te// sems can kun gyi nad dang gdon// bsrung ba'i cho ga bshad par bya// dus dang tshes grangs bzang po la// mchod rten maN+Dal bshams nas ni// lha yi nga rgyal ldan pa yis// ras sam shing lo gro ga la// khrag gam rgya skyegs gur gum gyis// rim pa ltar ru bskor bar bya// dang po pad+ma'i lte ba yin// gnyis pa mu khyud phra bar bskor// gsum pa cung che pad 'dab brgyad// bzhi pa lnga pa'i rim pa ni// pad+ma'i phyir la phra ba bya// yi ge dgod pa'i sbyor ba ni// dbus su oM gyi sbyor yig dang // de mthar ming dang bsrung tshig bri// de yi phyi rim mu khyud la// dbyangs kyi yi ge bcu drug bri// gsum pa pad 'dab brgyad pa la// oM spangs yi ge brgyad po bri// rim pa bzhi pa'i mu khyud la// gzungs sngags bsrung tshig bcas pa bri// rim pa lnga pa'i mu khyud la// gsal byed sum cu bzhi pa la// bsrung bya las sngags ldan pa dgod// de ltar bri ba rdzogs nas ni// rab tu gnas pa'i cho ga ni// maN+Dal steng du 'khor lo bzhag // mchod dang gtor ma gcig btang ste// 'khor lo'i oM yig las spros te// rje btsun 'khor lo'i steng du drang // rang gi thugs ka'i sa bon las// lha mo lnga la mchod pa dang // rdzas kyi mchod pa rnam lngas mchod// bstod cing bsrung bar gsol ba gdab// de zhu yig 'bru'i rnam par gyur// de la byin rlabs bya phyir sngags bzlas pa// oM AHhrIHsi ha nA da hUM phaT/ che ge mo sarba ka te rak+Sha ku ru shAn+tiM puSh+TiM ku ru swA hA/ oM a A/ i I/ u U/ ri rI/ li lI/ e e/ o au/ aM aHche ge mo la rak+Sha ku ru shI n+taM ku ru/ puSh+TiM ku ru swA hA/ na mo rat+na tra yA ya zhes pa'i gzungs dang / ka kha ga g+ha nga / zhes pa'i gsal byed la yang ming dang las sngags sbyar te sngags de rnams brgya rtsa brgyad dam/ nyi shu rtsa gcig gam thebs bdun bzlas la gtor ma btang bsrung bar gsol ba gdab/ de nas dril te gdags par bya'o// de yi rjes la bya ba ni// rang gi ye shes bcug gyur nas// mchod de bzod gsol gshegs par bya// rang la byed dam gzhan la'ang // bsrung ba btags pa'i phan yon ni// tshe ring bsod nams che ba dang // sdig pa thams cad byang ba dang // bgegs dang log 'dren 'tsho skyob dang // rje btsun srung 'khor byas pa yis// dge des sems can bar chad zhi// rje btsun seng ge sgra'i srung 'khor bla ma'i zhal nas 'ongs pa rdzogs so// 