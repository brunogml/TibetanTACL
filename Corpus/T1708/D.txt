@// rten 'brel gyi srung ba bzhugs// dpal phyag na rdo rje la phyag 'tshal lo// bcom ldan 'das kyis bka' sprul pa/ klu rigs lnga la dug lnga ste// 'gro ba gzhan la gnod pa byed// gnod pa'i mtshan nyid 'di lta ste// brag bar grog po gting rings dang // ri phug dog dang sgo dog mor// mi shong bzhin du 'tshang ba dang // lha khang khang hrul nyams mi dga'// chu dang 'dam rdzab zag pa ngan// g.yag dang ba glang ra lug dang // ri dwags gcan gzan khyi yis 'tshe// gzar ba'i ri la 'dzeg 'bab rmi// lus dang shes pa lci ba dang // gnyid che sems skyo snang glu len// spro thung snying mi dga' ba 'ong // bcom ldan 'das kyis bka' stsal pa// de dag bsrung dang gso bya'i phyir// rdzas kyi spyor ba bstan par bya// thun mong sbyor ba bshad bya ba// ri dwags lte dri 'dre gsod chu// nags kyi rtsi dang rtsi bo che// dri chen nya yi mkhris pa dang // byi sku bdun du sbyar ba yis// klu gnyan sa bdag nag mo dkor// 'byung po rnams kyis mi tshugs shing // mdze 'bras shu ba za kong dang // bas ldag g.yan pa me dbal dang // gag pa lhog pa rma rims dang // tshad rims rgyu gzer 'byung po'i nad// bza' dang gdags dang byugs dang bdugs// thams cad 'joms par byed pa'i mchog // khyad par spyor ba rnam pa bzhi// lte dri shing kun a ru ra// dri chus sbyangs shing khong du btung // skad snyan tshe ring nad skems srung // lte dri 'dre gsod thang chu dang // nags kyi rtsi dang rtsi bo che// byi sku ha la dzA ti dang // a mr-i ta sbyar ba bcang ba'o// lte dri 'dre gsod ru rta nag// bdud rtsi rgya tshil sa tshil dang // byi sku ha la mi phag bcud// byug pa'i rdzas su bshad pa yin// rus chen mnan la bdug pa bya// nyi ma'i 'od la mun pa bzhin// jo bo rje dang / rgya brtson 'grus seng ge'i 'gyur// 