@##// rgya gar skad du/ badzra kro d+ha d+ha ra sA d+ha na nA ma/ bod skad du/ khro bo rdo rje 'dzin pa'i sgrub pa'i thabs zhes bya ba/ bla ma rje btsun pa'i zhabs la phyag 'tshal lo// rnal 'byor ba la gnod pa yi// 'byung po'i tshogs rnams bsrung ba'i phyir// rdo rje 'dzin mchog sgrub pa'i thabs// 'bad pa'i blo yis bsgrub par bya// dang por stan bde la 'dug ste// skad cig gcig gis rdo rje 'dzin// khro bo'i rgyal por bskyed pa yi// snying ka'i sa bon 'phros pa las// 'gro ba sbyangs pa rnam gsum bya// mchod pa'i lha rnams spyan drangs te// mnyes pa'i don du lus sprul bya// snying ga'i sa bon las byung ba'i// mchod pa rnam pa lnga dag kyang // spro bsdu'i tshul gyis brgyan par bya// oM badzra sa man+ta a gar+b+ha badzra puSh+pe hUM/ badzra d+hU pe hUM/ badzra dI pe hUM/ badzra gan+d+he hUM/ badzra ni wi d+ye hUM/ de nas pus mo sar btsugs te// rdo rje thal mo sbyar nas kyang // rab tu gus pas 'di brjod bya// bsags sdig ji snyed bshags par bgyi// tshogs rnams kun la rjes yi rang // zab mo'i 'khor lo bskor bar bskul// mya ngan mi 'da' bzhugs su gsol// dge ba thams cad mchog tu bsngo// lus nyid kyang ni rnam par dbul// byang chub sems ni rab bskyed bya// bdag gis rdzogs sangs rgyas thob shog // de nas byams dang snying rje dang // dga' ba btang snyoms bsgom par bya// de nas snod bcud rnam par sbyangs// oM a kA ro mu khaM sarba d+harmA NAM Ad+ya nut+pan+na twA ta/ ces brjod pas chos thams cad stong pa nyid du bsgom mo// hUM las rgya gram dra ba'i mchog // pad+ma zla ba'i steng dag tu// hUM las khro bo'i skur bskyed bya// badzra hUM ka ra zhes pas// rab tu 'jigs pa'i khro bo ni// in+d+ra nI la'i kha dog can// zhal gcig spyan gsum 'jigs pa bzhin// sma ra mgo skyes ser la mdzes// sbrul sngon za zhing mche ba gtsigs// g.yas na rdo rje gdengs pa'i tshul// g.yon pa bsdigs pa'i mdzub mo ste// sbrul nag se ral kha ru bzung // a la la yi gad mo sgrogs// klu brgyad dag gis brgyan pa'i sku// pad+ma'i gdan la brkyang bskum bzhugs// stag gi pags pas smad dkris pa// brgyan la ye shes sems bsgom bya// sa bon 'od kyis mchog bkug nas// gong gi mchod pas mnyes byas te// bstod pa'i rgyal po 'di yang brjod// oM na maHswA hA ri shruSh+To pa yaM na maHshud kri badzra pA Ni na maHsa ro na paM sarba wa shUSh+NI Sha ka ri he he he/ dzaHhUM baM hoHsa gnyis med nas// lha mo bzhi las dbang blangs pa'i// rtags ni mi bskyod cod pan rtser// yi ge gsum gyis byin gyis brlabs// yid bzhin 'khor lo'i bzlas pa ni// ta d+ya thA b+ho b+ho zhes bya ba nas/ rA dz+nyA pa ya ti swA hA zhes bya ba'i bar du'o// sgra che ma yin chung ma yin// rang bzhin gsal ba'i bzlas pa ni// mi skyo bar du ci bder bya// de nas spro bsdu ji snyed pa'i// mtha' la bsdu ba byas nas kyang // stong pa nyid du bsgom par bya// slar la bskyed la phyag rgya dkrol// oM AHhUM muHde nas spyod pa ci bder spyod// dam tshig nga rgyal gtang mi bya// de thun bzhi yi sbyor ba yis// brtson par byas na nges par 'grub// dad ldan bla ma ldan pa dang // dbang dang dam tshig ldan pa la// bcom ldan rdo rje 'dzin mchog gi// mchog gi dngos grub nyer rnyed 'gyur// khro rgyal rdo rje 'dzin mchog gi// sgrub thabs dam pa 'di dag nyid// bdag gis brtsam par mi rigs kyang // rgyud 'grel dgongs pa las btus byas// 'di las byung ba'i dge ba yis// 'gro rnams rdo rje 'dzin par shog // khro bo rdo rje 'dzin pa'i sgrub thabs zhes bya ba rdzogs so// // slob dpon ba su d+ha badzras mdzad pa'o// 