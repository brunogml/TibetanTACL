@##// rgya gar skad du/ do ha ko Sha nA ma/ bod skad du/ do ha mdzod ces bya ba/ dpal rdo rje sems dpa' la phyag 'tshal lo// bcom ldan 'das bdag med ma la phyag 'tshal lo// e ma ho// srid dang zhi ba phyag rgya chen po ni// ngo bo nyid kyis mkha' ltar rnam par dag // mtshon bya'i gnas lugs med pas tha snyad tshig lam chad// rang bzhin spros med ngo bo ltos chos kun dang bral// brtag dang dpyad du med cing mtshon pa'i dpe dang bral// dpe bral nyid la'ang mi gnas blo yi yul las 'das// rtag min chad min 'khor dang mya ngan 'das pa min// snang min stong min dngos dang dngos med skye med min// chos nyid gnyug ma ma yin blo las 'das pa'ang min// min pa'ang min zhing yin min blo yis brjod med phyir// gnyis chos gang dang 'brel med gzod nas mnyam pa nyid// ngo bo des tshig byed pa'i las rnams bshad pa yang // ri bong rwa brdzun de yi rno rtul brdzun dang mtshungs// chos rnams thams cad mtshan nyid de dang khyad par med// ji ltar snang zhing srid pa'i kun rdzob chos can rnams// ngo bo nyid med ming tsam sgra tsam btags pa tsam// ming dang don la khyad par bye brag cung zad med// gdod nas lhan cig skyes pas gzhan nas btsal du med// sems nyid ming stong spros bral phyag rgya chen po ste// nam mkha' rang bzhin gdod nas ming stong yin dang mtshungs// ngo bo nyid kyis ma skyes mtshan ma'i spros dang bral// mkha' ltar kun la khyab cing 'pho dang 'gyur ba med// dus rnams kun du stong zhing ye nas bdag med de// dran rtog mtshan ma med de smig rgyu'i chu bo ltar// ma bcing ma grol gnyug ma'i ngang las ma g.yos so// sems can thams cad phyag rgya chen po'i sprul pa la// sprul pa'i ngo bo ye shes nas skye med chos kyi dbyings// bde sdug la sogs gnyis snang mtshan ma thams cad kyang // chos nyid gnyug ma phyag rgya chen po'i rol pa'o// rol pa nyid la bden med mi brtan 'gyur ba'i phyir// gnas lugs stong pa'i rgya las nam yang ma 'das so// kha cig dbang bskur ba yis yongs su gdung bar byed// kha cig hUM phaT zer zhing phreng ba yongs su bgrang // kha cig bshang gci khrag dang khu ba sha rnams za// kha cig rtsa dang rlung gi rnal 'byor bsgom ste yongs su 'khrul// e ma ho// bla ma dam pas zin pas cig shos 'di ltar rtogs// gang yang 'khrul pa yin phyir yang dag rtogs pa med// rtogs bya rtogs byed med pas phyogs ris mtha' dang bral// bral dang ma bral med pas mnyam nyid gnyug ma'i ngang // 'di ltar rtogs na nges par gzhan du dri sa med// sna tshogs chos skur gsal bas spong len sems mi 'byung // bsgom dang mi bsgom med cing mtshan mas gos pa med// snang dang mi snang yul la nam yang brten mi byed// bya dang byed pa'i sems med dmigs pa kun dang bral// re dang dog pa'i sems med kun la zhen pa log // bla mas bstan pas gnyug ma'i gnas lugs rtogs gyur na// dran rig sna tshogs chos kyi dbyings su rang rlag ste// rnam shes yul la mi gnas chags zhen kun bral bas// ma bcos gnyug ma'i ngang du chos kun grol bar 'gyur// kun la ma chags nga rgyal la sogs dri ma bral// gus par ldan zhing dam pas yongs su zin pa dang // gang yang yid byed bral na dri med the tshom med// shes dang shes bya dag pas chos nyid mngon sum 'char// gnyug ma phyag rgya chen po rtogs par ma gyur na// rtag tu gnyis 'dzin dbang gis kun la zhen gyur pas// bsam rig rab rib sna tshogs rgyun du skye 'gyur zhing // ma nor don la mi gnas srid par 'khor zhing 'khyam// snyan grags bsnyen bkur kun la chags zhing zhen pa dang // thos bsam go rtogs che dang nyams myong bzang po dang // dngos grub byin rlabs nus pa'i rtags byung bcos ma'i lam// don gyis dri ma yin phyir mkhas pas yid mi gtad// de nyid yid la byed cing gnyis mtha'i phyogs lhung na// 'khor bar 'khor zhing srid pa'i rtsa ba yin pa'i phyir// kun gyi gzhi rtsa yid kyi ri bo gang yin ltos// bltas pas ma mthong yid dang bral na nges par grol// sems kyis chos kyi dbyings la 'di zhes med pas na// de la sgom dang bsgom par bya ba gnyis su med// yod med cir yang mi rtog ma yengs ngang la zhog // stong pa nyid dang skye med blo las 'das pa dang // mtha' bral la sogs gang yang yid la byed pa na// gnas lugs don la mi gnas shin tu yengs pa'o// stong dang mi stong rtsis med lhug pa'i ngang la zhog // gzhag dang mi gzhag med par rang dga' yan par thong // btang dang bzung ba'i sems med ro langs ji bzhin gyis// de nyid gnas lugs rig nas de yi ngang gnas na// gnyis snang mtshan ma'i bag chags myur du 'jig par 'gyur// rtogs pa'i ngang la mi gnas mtshan mas g.yengs gyur na// gnyis snang mtshan ma'i bag chags ldog par mi 'gyur te// rab rib can gyi mig gi nang du shes gyur kyang // mig gi nad ma byang bar rab rib snang mi ldog // gnas lugs yid la byed cing nyams la zhen pa dang // de nyid don la goms shing bsgoms na gol ba'i rgyu// mthun 'jug rnams la chags sdang skye phyir 'ching ba'o// mi mthun rkyen ngan thams cad dngos grub dam pa ste// mi mthun rkyen gyis rnal 'byor nyams kyi gsal 'debs phyir// rkyen ngan mi spang de nyid shes pas de la sbyang // de ltar skyong zhing nyams rtogs mthar 'byin spyod pa ste// gyi ling dag la lcag gis bskul ba ji bzhin no// gal te rtogs ldan nyams bzang spyod pa'i grogs med na// ji ltar mi ldan skyes bu dag ni rkang pa med dang mtshungs// don dam rnal ma chags med don la sbyang bya ste// mi spang mi sgrub mi zhen mi spyod mi 'gog par// rang lus ci bder spyod pa rab mchog dam pa'o// kun rdzob sangs rgyas mi ro'i gdeng chen ldan gyur kyang // sems can tshogs chen mi spang ci nus 'bad par bya// 'khor ba dag la dog pa'i sems med 'jigs bral yang // sdig pa'i las rnams phra mo dag nas 'dzem par bya// chos rnams stong pa mkha' ltar rtsa bral rtogs gyur kyang // chags sdang 'dzin chags mtha' dag rtsad nas spang bar bya// chos nyid mtha' bral zang thal chen po'i don rtogs kyang // brtan pa ma thob bar du nyams rtogs gzhan la gsang // don dam bdag gzhan gnyis su med pa rtogs gyur kyang // kun rdzob 'gro la phan pa'i don chen dag la bsam// 'dren pa gzhan la mi ltos gdeng dang ldan gyur kyang // bka' drin can gyi bla ma spyi bo'i gtsug tu bkur// chags shing zhen par bcas pas kun la dgag sgrub byed// rgyud dang mi 'tsham 'gal ba'i spyod pa gol ba'o// mthong bya mthong byed med pas tha dad rang sar grol// nyams su myong mkhan stor bas rtsol sgrub kun dang bral// thob bya'i 'bras bu stor bas re dog kun las grol// nga bdag rtsad nas thon pas bdud kyi g.yul las rgyal// dngos 'dzin rang sar zhig pas 'khor 'das kun la grol// rig pa gzhi la dag pas rdzogs sangs rgyas zhes brjod// chos blo zad sar zad pas mya ngan 'das zhes bshad pa'i phyir// ma bcos ma bsgyur spangs thob kun las yongs su grol// e ma ho// phyag rgya chen po zhes bya zab mo'i sgra chen de// gdags gzhi gang yin stong pa zhes bya'ang btags pa tsam// skad cig ngo bos stong par bdag med su yis rtogs// rtog mkhan nyid med ming tsam sgra tsam btags pa tsam// de nyid yang dag ma yin gdul bya'i snang ba'o// gdul bya nyid la'ang bdag med sgyu ma sprul pa 'dra// phyag rgya chen po zhes bya byis pa'i blos brtags so// 'khrul dang ma 'khrul zhes bya ming tsam btags pa tsam// 'khrul par tshor zhing rig pa'i skyes bu su zhig yin// 'bras bu myang 'das rdul tsam med cing mi dmigs na// grol dang ma grol zhes bya glo bur sgro btags te// nam mkha' zhi zhing dag la med pa grol lam ci// kun rdzob don dam zhes bya'ang nan gyis btags pa ste// chos kyi dbyings la bden pa gnyis med chos dbyings med// do ha mdzod ces bya ba rnal 'byor gyi dbang phyug biR+Wa pas mdzad pa rdzogs so// // rgya gar gyi mkhan po shrI bai ro tsa nas rang 'gyur du bsgyur ba'o// // brgyud pa ni biR+Wa pa/ nag po pa/ slob dpon sgra mkhan zhabs/ slob dpon pu ra pa/ shrI bai ro tsa na'o// 