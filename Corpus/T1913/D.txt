@##// mdze la sogs pa sa bdag gi nad gso ba ni/ dang po lha'i rnal 'byor rdzogs par byas la/ bsgrub bya 'phags pa gdugs dkar mo'i spyan sngar sems bskyed pa dang / skyabs su 'gro ba bya ste/ gzungs bris nas gdugs sam rgyal mtshan gyi rtse mo la btags te/ mchod bstod bya zhing mdun du gdugs dkar mo can phyag rgya'i tshogs kyis bskor bar bsams te/ rtag tu khrus bya zhing bzlas brjod bya ba dang / thun mtshams su tshangs pa la sogs pa la gtor ma byin la gsol ba gdab pa dang / gnod par byed pa la yang gtor ma byin te gsol ba gdab par bya ba dang / gdugs dkar mo'i srung ba gdags shing tha mar thams cad 'joms pas bskrad cing gzir ba dang / kun sngar bshad pa bzhin bya'o// de lta bu'i gang zag la ni dpag tshad bcu gnyis kyi nang tshun chad du 'byung po dang / ro langs dang / mkha' 'gro ma dang / rims dang / shu ba dang / g.yan pa dang / 'brum bu phra mo dang / mdze dang / phol mig dang / g.yan pa la sogs pa gzhung gi phan yon de yang sngon gyi las kyi rnam par smin pa ma gtogs so// rkyen las gyur pa thams cad la/ phan yon ji ltar bshad pa bzhin 'byung bar 'gyur ro// nad gdug pa can gso ba'i thabs rdzogs so// 