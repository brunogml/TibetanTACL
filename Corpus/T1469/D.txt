@##// rgya gar skad du/ pra tiSh+Tha bi d+hi saM k+Ship+ta/ bod skad du/ rab gnas kyi cho ga mdor bsdus ba zhes bya ba/ dpal rdo rje sems dpa' la phyag 'tshal lo// 'jam dbyangs chen po'i yon tan ni// rin chen 'od kyis brgyan pa la// btud nas rab gnas cho ga ni// lhag par 'dir bsdus brjod par bya// bde gshegs rtogs med go 'phang brnyes// dri med mkha' 'dra'i sku mnga' zhing // brjod du med pa de dag la// rab gnas 'thad pa ma yin te// de dag sku ni kun rdzogs pa// brtse bzang ro las byung ba ltar// de la brten nas dge ba ni// mtha' yas ster te 'thad pa'ang yin// rnal 'byor de nyid shes skyon bcom// brtse ba'i rang bzhin rigs su skyes// mdangs ldan bsgom pa shes rab can// kun la mkhas shing dad pa yis// chu klung chu dag btab pa yis// sems sbyangs mchog ni slob dpon yin// bdag kun slob dpon la phul ba// slob ma de ni legs rnams bzhi// sku gzugs dang ni mchod rten dang // dam chos gtsug lag khang legs bzhes// nye bar 'tshe kun sel ba rnams// 'dir ni bla mas rab gnas bya// gang zhig 'jim pa rngo dngul dang // ra gan gser dang shing bzangs las// rgyal ba rgyal ba'i ngang tshul mnga' ba'i sku gzugs byed pa de// yun ring dus su sa bdag bde longs spyad nas tha mar ni// skyob pa'i go 'phang mchog la rab tu 'jug par 'gyur// gang na sku gzugs bzhengs zin cing // yun rings ma mchod bzhugs pa der// mi shis pa ni 'byung bar 'gyur// bla mas thog mar cha rkyen kun// ji ltar rnyed bzhin rab bzung nas// gos rgyan bdug pa la sogs pas// rnam bkra mchod pa'i khang par ni// zhag bzang po la cho ga bzhin// dkyil 'khor dag la bri bar bya// bgegs bsal nas ni der sngags kyis// mgul rgyan rin chen shing tog la// sogs dang kha brgyan me tog gis// mtshan pa'i bum pa lhag gnas bya// sku gzugs la sogs pa dag la// bsang gtor dang me tog la sogs pa mchod pa lnga la sogs pa dbul bar bya'o// phyi nas rnam par mi rtog pa'i ting nge 'dzin la gnas pa'i slob dpon gyis/ de bzhin gshegs pa nam mkha' la bzhugs pa rnams la mchod pa rnam pa lngas yang dag par mchod la/ spos snod thogs te tshigs su bcad pa 'di dag gis gsol ba gdab par bya'o// sku gzugs sngon du phyogs byas te// rdo rje dril bzang legs bzung zhing // lus bsgoms gyur pas gus par ni// snyan gsan dbab pa'i tshigs bcad gdon// bcom ldan che ge rdo rje bzang // rig pa'i rgyal po khyod la 'dud// mgon po thugs rje'i bdag nyid can// slob ma rnams la brtse ba dang // khyod la mchod pa bgyid slad du// bdag ni rab gnas bgyid par 'tshal// de phyir gus pas bdag la ni// bcom ldan bka' drin mdzad par 'os// 'jig rten mgon po thugs rje can// sangs rgyas dgra bcom byang chub sems// gsang sngags lha gzhan gang dag dang // lha dang 'jig rten skyong rnams dang // 'byung po gang dag rdzu 'phrul che// bstan la mngon par dga' ba rnams// gang dag la la lha mig dang // ldan pa thams cad bdag la dgongs// rdo rje can dag che ge mo// ci nus par ni mchod pa yis// rig ba'i rgyal po'i dkyil 'khor du// rab tu gnas pa bgyid pa lags// de phyir thams cad slob ma dang // bcas pa bdag la brtser dgongs te// rab tu gnas pa 'di la ni// nye ba nyid du mdzad pa'i rigs// sa ma ya s+t+waM sa ma ya s+t+waM/ rdzogs sangs rgyas kun dga' ldan dang // lha mo sgyu 'phrul lhums na ni// ji ltar rab tu zhugs de bzhin// sku gzugs 'di la bzhugs su gsol// che ge mo yi don dang ni// byang chub sems rab bskyed slad du// mgon po rtag tu 'dir bzhugs nas// me tog la sogs 'di rnams bzhes// zhes lan gsum brjod la/ gus pas snyan gsan gdab par bya'o// // slob dpon gnyis su med pa yi// sbyor ba dang ldan mkhas pa yis// slob ma gso sbyong bcas pa la// sku khrus gsol bya bgegs gzhil dang // sa bon zla ba mtshan la sogs// bsgom dang ye shes sems sku gzugs// dgod dang na bza' ser po yis// g.yogs dang gtor ma'i las rgyas pa// byas te de nas brjod par bya// yi ge brgya pa lan gsum gdon// oM hUM hrI zhes bya sngags kyis// gtsug lag khang ni lhag gnas bya// yi ge b+h+rUM gyis rnam snang las byung ba'i// mchod rten dam chos glegs bam rgyal yum mam// de bzhin rdo rje sems dpa' rnams bsams nas// legs par gnas pa bdag ni 'dra bar bya// rmi lam dag dang mchod pa yang // gus pas slob ma byed du gzhug // ji skad bshad pa'i so shing ni// lan bdun sngags pa sbyin par bya// oM sarba bA paM da ha na badzra ya a s+ya sarba pA paM da ha na swA hA/ zhes bya bas so// oM badzra hUM zhes pa'i sngags kyis de la chu khyor ba gsum yang sbyin no// lag g.yon srad bu dang bcas shing // dag pa'i mal la gnas byas te// de la bla mas rmi lam gyi// mtshan ma rnams ni bstan par bya// lhag par gnas pa'o// // de nas rab gnas nyin par rnal 'byor can// rgyun du byas pa'i las ni yang dag bsgrub// mchod phyir thogs dang ldan zhing dar dpyangs bcings// lag pa g.yas pa gser gyi sor gdub mtshan// legs par khrus byas lus dri zhim// gtsang mar gyur pa'i bgo ba bgos// byams dang snying rje rjes su 'brel// rtag sngags bsam gtan lhur len des// mchod khang phyogs ni rgyas pa yis// mdzes par yid du 'ong ba yi// stan la 'dug ste bsrung ba yi// 'khor los phyogs sogs bgegs med bya// bum pa rnams ni byin brlabs dang // dkyil 'khor man ngag bsgoms pa dang // mchod pa byas nas sngags rnams kyi// mda' sogs mdzes par dgod par bya// oM badzra yak+Sha hUM/ tshon sna lnga pa'i skud pa yis// yongs su dkri bar yang bya'o// de la sngags ni 'di yin te/ oM badzra shi kha re ru Ta ma Ta di shaM ban+d+ha hUM/ zhes bya'o// bgegs zhi byas nas na bza' ser// gsal byed de nas mkhas pa yis// cho ga bzhin du sku khrus gsol// gang 'di ltar bcom ldan 'das de ni de bzhin gshegs pa dgra bcom pa yang dag par rdzogs pa'i sangs rgyas/ rig pa dang zhabs su ldan pa/ bde bar gshegs pa/ 'jig rten mkhyen pa/ skyes bu 'dul ba'i kha los sgyur ba/ bla na med pa/ lha dang mi rnams kyi ston pa/ sangs rgyas bcom ldan 'das la mchod pa thams cad dang ldan pa'i sku khrus 'di dbul bar bgyi'o// de bzhin du gang bcom ldan 'das zhes bya bas kyang ngo // yon tan dam pa sku mnga' zhing // lha dang mi yis mchod 'os pa// sku byad lta bas mi chog la// bdag gis sku khrus gsol bar bgyi// mchod rten rin chen chos sku'i bdag // yon tan dam pa'i gzugs brnyan ni// bdag gis dang pas sku khrus gsol// bud med gzugs kyis 'dul rnams la// thugs rjes rgyal ba'i sku gzugs pa// lha yi rnam pa de la ni// bdag gis sku khrus gsol bar bgyi// slob pa'i dge 'dun rnams kyi gnas// sangs rgyas rnams kyi sku gzugs bzhi// gtsug lag khang 'di bdag gis ni// dad pas khrus 'di dbul bar bgyi// bdag gis rab tu gnas par bgyi// zhes thams cad la yang de bzhin du sbyar bar bya'o// gang bcom ldan 'das pha rol tu phyin pa drug po bsod nams dang ye shes kyi tshogs dpag tu med pa bsags pa/ skyes bu chen po'i mtshan sum cu rtsa gnyis kyis brgyan pa/ dpe byad bzang po brgyad cus sku mdzes pa/ lta bas chog mi shes pa/ mi mthun pa med pa/ sku'i gzugs mthar phyin pa/ 'gro ba mtha' dag gi gnyen sangs rgyas bcom ldan 'das de dag gis rab tu gnas par bgyi'o// thugs rje che zhing zhi ba ste// dul zhing bsam gtan go 'phang gnas// thugs kar gnas pa'i gsang sngags ni// thugs su chud phyir sangs rgyas zhes// de yi mtshan can de ltar 'gyur// de bzhin gshegs pa sangs rgyas ni// sku gzugs 'di la spyan drang bgyi// zhes bya 'di yis rgyal ba'i sku// shin tu 'od gsal bkug byas te// sku gzugs la ni bzhugs par bya// de bzhin du/ na mo b+ha ga ba te ta thA ga tA ya ar+ha te saM mya ka saM bud+d+hA ya/ tad+ya thA/ oM mu ne mu ne ma hA mu ne ye swA hA/ zhes bya ba dang / tshigs su bcad pa gi wang gis bris te/ de bzhin bsod nams mtha' yas gdung bkrus nas// gdan khri la sogs nang du gzhug byas la/ sngags kyi rdo rje'i zhal mang bya'o// de la tshigs su bcad pa ni 'di yin te/ ye d+harmA he tu pra b+ha bA he tun+te ShAn+ta thA ga to h+ya ba data/ te ShAny+tsa yo ni ro d+ha/ e baM wA dI ma hA shra ma NaH/ zhes bya'o// gzhan la rang rang snying po ni// yang dag bris te gzhug par bya// sngags gzhug pa dang rdo rje zhal gyi sngags ni/ oM d+harma d+hA tu gar+b+he swA hA/ zhes bya ba dang / oM badzra d+hA tu gar+b+ha ya swA hA/ zhes bya'o// rol cha rnam pa sna tshogs dkrol bas rgyas pa'i glu rgyun gyis/ gsal bar snying rgyas sim pas bud med rnams kyi gar dang ni// bkra shis sgra ni rnam par bde ba ster ba byung ba'i tshe// sngags pas rnam par rgyal ba'i bum pas dbang ni bskur bar bya// sngags pas sku khrus tshul bzhin du// byas nas gser gyi thur mang gis// lha bshos bzang po sngon btang ste// spyan dag bal gyis dbye bar bya// oM tsak+Shu sa man+ta tsak+Shur bi sho d+ha swA hA/ oM dI bya an na sa mA d+hi d+h+yA na prI na Ne swA hA/ gos mchog dri zhim bkra dang nor bu ni// sngags kyis dag par byas rnams rab mchod nas// mchod pa'i sprin tshogs mang por snang spros pas// snying ga'i sa bon gnas te gsang sngags brjod/ oM su pra tiSh+Tha ta badzra ya swA hA/ oM hUM trAM hrI aH/ rgyal ba'i tshogs ni g.yo ba rnams// sku gzugs dag la bzhugs par bya// badzra gi ta bA t+yaiHbi sa bi sa zhes bya bas/ de bzhin gshegs pa rnams mnyes par byas te/ hUM gis yang dag par mchod la/ phyi'i mchod pa dang / de bzhin du gtor ma dag gis tshim par byas te/ mkhas pas bstod pa dang / smon lam gdon par bya'o// mchod rten byin gyis brlabs pa ni/ 'di ltar yin te/ oM hUM hrIHb+h+rUM tiSh+Tha tiSh+Tha/ de bzhin du yig 'bru a las grub pa'i shes rab kyi pha rol tu phyin pa la/ oM pradz+nye pradz+nye shru ti smr-i ti bi dza ye swA hA/ zhes bya'o// dam chos glegs bam la sogs gzhan// gang gis rab tu gnas byas na// bdag po de dang de'am ni// yang na rdo rje 'chang dgod bya// de bzhin mchod rten gtsug lag khang // sa bon la sogs legs bsgom pa// sngags pas 'bad de bum pa yis// de bzhin rgya cher bsang bar bya// oM u da ka a b+hi Shiny+tsa oM hUM hrIH/ de nas khams gsum rnam rgyal gyi// rnam pas nag po chen po dgug // de la rgyal ba'i bka' dran bya// de la yun ring skyob byed 'gyur// kha cig las ni lus ngan la// gtor ma rgya chen sbyin zhes 'byung // b+h+rUM khaM badzra b+ha ba dr-iD+ha tiSh+Tha b+hUM khaM/ ma tshang lhag pa zhi bya'i phyir// yi ge brgya pa gus par gdon// cho ga bzhin du ci nus par// sbyin sreg gis ni las kyang bya// 'bras bu mtha' yas dge 'dun mchod bya zhing // skye bo 'phongs dang gzugs kyang ma tshang dang // sems can chu rgyu sa rgyu mkha' rgyu dang // 'gro ba dag ni yongs su tshim par bya// sdig med gnyen bshes dang bcas mtshan mos dga' dang // glu dbyangs rol mo'i sgra snyan gyis sad dga' ba yi// bdud rtsis sems pa'i dngos po shas che'i gar ldan zhing // 'khor ba'i mtshan mo zhi bar byed la gus par 'bad// nyi ma bdun gyi mtshan tsam gyis// dga' ston cher sgrub rnal 'byor pa// mchod pas yang dag g.yeng ba yis// de nas gshegs su gsol bar bya// rdzogs sangs rgyas dang lha rnams dang // gang de'i sras dang tshangs la sogs// lha tshogs rnams dang 'byung po gang // mthu bo che dang bzod pa mdzod// sbyin bdag la ni thams cad du// zhi dang bde legs cher mdzad de// sangs rgyas yul du gshegs nas ni// slar yang 'byon par mdzad du gsol// gang na bskal pa'am bskal pa las// lhag par sku gzugs 'di bzhugs par// sa dang chu dang me rlung gi / lha rnams kun gyis srung du gsol// shin tu dga' dang yid bde bar// gyur nas rab gnas bzang por shes// slob dpon slob mar bcas pa dang // bu dang tsha bo'ang srung du gsol// bla mas tshul bzhin rab gnas byas pa yin// mchod pa byas la lung bstan sbyin par bya// de tshe slob mas bka' 'di 'dod 'jo yi// bltar rtag tu bsams te mchod las bya// de nas 'jigs pa dag ni myur du ldog // de nas ngan 'gro ma lus chad par 'gyur// de nas sngon 'dod 'bras bu rtag tu 'byin// de nas nam yang mngon mtho 'jigs pa med// rab tu gnas pa'i cho ga mdor bsdus pa slob dpon dad pa'i 'byung gnas go chas mdzad pa rdzogs so// // rgya gar gyi mkhan po ka na ka wa rma dang / bod kyi lo tsA ba pa tshab nyi ma grags kyis bsgyur ba'o// 