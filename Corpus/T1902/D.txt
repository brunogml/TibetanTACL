@##// rgya gar skad du/ Ar+ya si tA ta pa tre a pa rA dzi tA nA ma no pi kA / bod skad du/ 'phags ma gdugs dkar mo can gzhan gyis mi thub ma zhes bya ba'i sgrub thabs/ 'phags ma gdugs dkar mo can la phyag 'tshal lo// lha mo gdugs dkar can bsgrub par 'dod pas/ gnas dben par khrus byas stan bde ba la 'dug ste/ rang skad cig gis lha mor bskyed pa'i oM gyi 'od kyis 'phags ma ri khrod ma dang sangs rgyas la sogs pa spyan drangs la phyag bya ste/ mchod pa la sogs pa'i bdun rnam dag gis tshogs bsags nas/ tshangs ba'i gnas bzhi dang / ye shes kyi tshogs bsag par bya'o// de'i ngang las snying ga'i oM las 'od 'phros don gnyis byas/ tshur 'dus pa las gdugs dkar mo oM gyis mtshan par gyur/ de las 'od zer sku phra mor 'phros 'dus pa las bdag nyid lha mo gdugs dkar can sku mdog dkar mo zhal gcig phyag gnyis pa/ spyan gnyis las byams pa dang snying rje'i 'od zer 'phro ba/ g.yas skyabs sbyin/ g.yon gdugs dkar mo bzung ba/ pad zla'i gdan la zhabs skyil krung gis bzhugs shing sgeg pa'o// de dbu rgyan dang rna rgyan la sogs pa'i rin po che'i rgyan du mas spras par lta'o// spro na ri khrod ma dang legs ldan gyis bskor bar bsam mo// de la oM gyi 'od kyis ye shes pa dgug gzhug cing dbang du bya'o// de nyid la dbang bskur la/ bai ro tsa nas dbu rgyan no// de'i thugs kar 'phags ma mtshon gang ba oM dang bcas par blta'o// de nyid las skyo bar gyur na ye shes kyi lha mdun du bkug la phyag dang mchod bstod byas nas thugs ka gnyis su oM la sngags kyis bskor bar dmigs nas/ zhal dang lte bar 'gal me ltar 'khor bas rang gzhan thams cad kyi nad gdon la sogs pa bsregs par bsams nas/ tar+ya thA/ oM a na le a na le/ bi sha de bi sha de/ bai re bai re/ badzra d+ha ri/ ban+d+ha ban+d+ha ni badzra pA Ni phaT/ hUM hUM phaT phaT hUM druM ban+d+ha phaT swA hA/ 'bum la sogs pa bzlas par bya'o// de nas thun mtshams su mdun gyi ye shes pa la dmigs pa'i mdo dang / lha mo legs ldan la gtor ma btang nas/ spyod lam gyi rnal 'byor bya'o// 'phags pa gdugs dkar mo can gyi sgrub thabs slob dpon tsan+d+ra go mis mdzad pa rdzogs so// // lo tsA ba 'phags pa shes rab kyis bsgyur ba'o// 