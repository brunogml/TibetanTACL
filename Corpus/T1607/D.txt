@#// bcom ldan 'das spyan ras gzigs ral gri 'bar ba la phyag 'tshal lo// mi gang gnyid kyis log pa na// ma 'ongs bkra shis min pa yi// ltas gang byung bar gyur pa de// dga' ba'i ltas bstan mthong bar 'gyur// 'di la btsun pa spyan ras gzigs// dad pa thob pa dka' thub can// brtse ldan dbang po dul ba yis// bzlog pa'i cho ga gsungs pa yin// nyi ma 'char ka'i 'od 'phro tshe// gso sbyong yan lag la gnas pas// shar du kha bltas gos bzang gyon// gdong bkrus me tog phreng bas brgyan// gsum la skyabs song brtse chen gyis// sna tshogs mchod rdzas legs bshams la// spyan ras gzigs kyi sku gzugs shig // mdun du bdar te sdig pa bsal// skad cig cho gas lha mchog gi// rnal 'byor byas la de yi sku// zhal brgya phyag spyan stong ldan dang // 'od phreng dkar po las grub pa'i// rdo rje ral gri be con dang // dgra sta lcags kyu kha T+wAM ga// rdo rje dbyig pa rdo rje zhags// 'di brgyad re re las kyang stong // sprul pas khor yug bskor bar blta// 'khor lo rnam gsum bzlas pa yis// bcad dang gtub dang bsreg pa ni// ltas ngan rnam par bshig par byed// sna tshogs mchod pa sngon 'gro bas// gtor ma stong ni rab tu sbyin// de la sngags ni 'di yin te// ngag bsdams pa yi rgyun chags so// oM AHma hA ta thA ga ta aSh+Ta sa ha ma hA lo ke shwa ra sa pa ri wA ra ba liM ta pU dza me g+ha sa mu dra s+pha ra Na hUM hUM lan gsum gsum gyis so// mthar ni 'di'o// ma ma ku TeSh+Ti ku kar+m+ma sarba rbad tra sarba tha sha na ka rA phaT/ a ka ru yis legs bdug cing // lha mchog mdun du rnam bsams pas// mi 'jigs sbyin pa'i sgra phyung ste// mkha' la gzha' ltar zhi bar bsams// sdig pa dang ni bkra shis min// dgra dang gdon kun rab 'jig pa// cho ga'i rgyal po ye shes mchog // spyan ras gzigs kyi brtag pa'o// rmi lam gyi lta ba ngan pa rnam par bzlog pa rdzogs so// 