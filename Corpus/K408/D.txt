@##// rgya gar skad du/ shrI DA ki nI gu h+ya dz+wa la tan+t+ra rA dza/ bod skad du/ dpal mkha' 'gro ma gsang ba 'bar ba'i rgyud kyi rgyal po/ dpal bde ba chen po la phyag 'tshal lo// kye a la la ho/ kye a la la ho/ mkha' 'gro gang lags ma gang lags// gsang dang rgyud dang rgyal po gang // nyon cig byang chub sems dpa' khyod// mkha' 'gro bzhi ste ma ni gsum// gsang ba drug ste rgyud brgyad do// rgyal po bcu dgu dag tu bstan// dang po mkha' 'gro dbye ba yang // rags pa'i rtog pa spang ba'i phyir// bum pa'i dbang dang 'brel pa yi// sku mdog phyag mtshan dang po'o// sku mdog phyag mtshan spang ba'i phyir// gsang ba'i dbang dang 'brel pa yi// rlung dang rtsa sogs tsaN+DA lI// 'di dag mkha' 'gro gnyis pa ste// dman pa rnams la sku dang phyag // rlung dang rtsa sogs kha dog dbyibs// de nyid spang bar bya ba'i phyir// shes rab ye shes dang 'brel pa'i// lhan cig skyes pa dga' ba'i ro// 'di dag gsang ba'i mkha' 'gro ste// mkha' 'gro 'di rnams rim pa las// dman pa rnams la phra ba'i gzugs// lus sems tshor ba bde ba las// 'das pa'i bde ba chen po dag // spang phyir rang rig ye shes te// sems kyi de nyid stong ba'i ro// de nyid mkha' 'gro bzhi pa ste// shes brjod kun gyi yul ma yin// de nyid lnga la sogs pa yi// mkha' 'gro 'di rnams rim pa yang // sku mdog phyag mtshan rags pa'i gnyen// rlung dang rtsa sogs bum dbang spong // bde bas rlung dang rtsa sogs spong // rang rig stong pas bde ba spong // gzugs sku gnyis kyis stong pa spong // de phyir gong ma gnyen por bshad// rags pa phung sogs bum dbang rgyu/ bum dbang gsang dbang rgyu yin te// gsang ba gsum pa'i rgyu ru nges// bde ba rang rig skyed pa yi// rgyu dang 'bras bu nges pa ste// 'bras bu bzhi dang mi mthun bzhi// mkha' 'gro rnams kyis rim pa'o// 