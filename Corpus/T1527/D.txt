@##// rgya gar skad du/ many+dzu shrI b+haT+Ta rA ka sA d+ha naM pradz+nyA tsakra/ bod skad du/ rje btsun 'jam dpal shes rab 'khor lo'i sgrub thabs/ 'phags pa 'jam pa'i dbyangs la phyag 'tshal lo// gang mthus snying gi ma rig mun sel shes rab snang ba kun bskyed mdzad// sna tshogs bstan bcos rig pa dang ni gsang sngags phan pa rnams sbyin pa// 'dod dgu'i gter gcig gzhon nu yid 'ong zur phud lnga dang ldan pa gang // 'jam dbyangs mgon la gus pas btud de de bsten man ngag bri bar bya// sngags pas rjes su mthun pa'i gnas// byi dor byug pa bzang byas la// khyad par skyabs rten sems bskyed nas// gzhon nu shes rab 'khor lo bsgom// snying dbus bu gar ri bong 'dzin// ye shes sa bon d+hIHyig 'od// skar mdog rnam par gsal bar blta// de las tshogs rten dkyil 'khor dgug // dngos dang yid las byung dang gzhan// yang dag ye shes mchod pas mchod// phyag 'tshal ba dang sdig sel dang // bsod nams phung po gzhan yang ngo // byams dang snying rje dga' ba dang // btang snyoms tshangs pa'i gnas bzhi yis// skye bo ma lus rjes chags shing // chags bral sdom pa gzung bar bya// de rjes gsang sngags gnyis brjod pas// yul dang yul can dag bya'i phyir// sprin med nam mkha'i dkyil lta bur// mkhas pas stong nyid bsgom par bya// oM swa b+hA ba shud+d+haHsarba d+har+m+mAHswa b+hA ba shud+d+hou0f85haM/ oM shU n+ya tAdz+nyA na badzra swa b+hA ba At+ma kou0f85haM/ ba yig a dang d+hIHyig las grub chu skyes dang // zla rgyas gdan la shes rab ral gri sa bon mtshan// dkar bsil zla ba bye ba'i gzi 'od las lhag pa'i// dpal gyis sa gsum shes rab snang ba bskyed par bsgom// dus gsum gshegs dang phyogs bcu'i char bzhugs sangs rgyas dang // de sras de bzhin drang srong dang ni rig 'dzin tshogs// ma lus yon tan blo gros snang ba bsdus nas kyang // skad cig rnam pas 'jig rten gsum mgon 'jam dbyangs 'gyur// gzhon nu'i ngang tshul ral gri pu sti 'khor lo 'dzin// rab sgeg brtan mdzes dul ba'i rang bzhin blo bzang po// skyil krung rab gsal rin chen dpag med 'phro ba yi// blo ngan sel mkhas sangs rgyas sras ni sgrub pas blta// de snying zla steng d+hIHyig las byung u0f7f'od zer gyis// ye shes mgon bkug tshon gang gzugs kyi snying gar gnas// de snying dbus su'ang d+hIHyig 'bar bas brgyan bsams te// dri med dkar gsal 'od tshogs phreng bas brgyan par bsgom// sems dpa' gnyis kyi gdan gang yin// rang snying zla ba rtsibs brgyad rno// shes rab rig pa brgyad kyis mtshan// rdza mkhan 'khor lo lta bur 'khor// rab dkar snang bas mun sel byed// rnon pos mi shes smag rum 'jig // shugs drag las dang nyon mongs gcod// phan tshun bzlog pas 'khrul pa 'joms// a ra pa tsa na d+hIHhUM// oM gyis thog mar brgyan pa ni// rig pa'i rgyal po brgyad par grags// lo phyed 'bras bu mthong bar gyur// gzugs brnyan brag ca de bzhin du// 'ja' tshon lta bur sku gsung thugs// mi rtog gsal bar gang gis dran// ma yengs yid can de yis 'grub// ldang bar 'dod tshe 'od 'phros pas// slar yang srid gsum bsdu ba'am// yang na dngos grub blangs nas su// bsod nams 'gro la sbyin par bya// gang phyir 'di na la las sngon chad dge ma bsags// la las lam 'tshol la las legs spyad bar chad bya// gzhan gyis de bzhin yun ring lha mchog mnyes ma byas// de phyir skye bo ma rig mun 'thoms rnams 'khyams snyam// de dag brtse bas rab tu 'bad pa'i shugs ni 'dir bskyed pa'i// mthu yis mngon grub mtshan ma cung zad rnyed pa la brten te// 'khor lo dri med rab tu dkar rgyas zla ba nya 'dra'i tshul// brjod pas skye bo rnams ni 'jam dbyangs nyid myur mthong gyur cig // rje btsun 'jam pa'i dbyangs shes rab 'khor lo'i sgrub thabs/ slob dpon chen po tsan+d+rA ka ra gup+ta sa mdzad pa rdzogs so// // paN+Di ta shAkya shrI b+ha dra dang byams pa dpal gyis bsgyur cing gtan la phab// 