@##// sangs rgyas la phyag 'tshal lo// rgyu skyes ye shes glang po che// 'joms byed seng ge bdag gi gzhung // zhes gsungs pa ni/ rim pa dang la zla ba ste// drang ba dang nges pa'i don to// de yang gang zhe na/ chos rnams kyi rang bzhin dang / de sgrub par byed pa'i thabs dang / de yang dag par thob pa'o// de la rnal 'byor spyod pa'i gzhung gis/ rgyu gzhan las skye ba'i don dam pa'i chos/ lung rigs pas grub pa snang ba'am/ snang ba med pa'i rang bzhin chos thams cad kyi gzhi dang / rten du gyur pa/ gnyis su med pa'i ye shes/ brtags pas stong pa/ rgyun chags pa/ mtha' bzhi las grol bas dbu ma'i lam/ 'di tsam zhig yang dag par yod de/ sgrub thabs dang 'bras bu yang de bzhin no zhes zer ro// de ni glang po che dang 'dra'o// ci'i phyir zhe na/ phyi rol gyi don yod par smra ba'i/ mu stegs dang nyan thos dang / mdo sde'i gzhung rnams phal cher lung rigs kyi che bas 'joms par nus pa dang / rnam par shes pa ni sangs rgyas pa'i chos rnams kyi lus su gyur pas/ ye mi bzhed pa ma yin pa'i phyir bstod pa'o// 'on kyang shes bya nang gi dngos po lta bas na de nyid kyang // gzhom du rung ba'i phyir glang po che dang 'dra'o// gang gis 'joms par byed ce na/ rab tu mi gnas par smra ba'i dbu ma seng ge lta bu'i lung rigs kyi mche ba ches mi bzad pas 'joms par byed pa'i phyir ro// lung gang zhe na 'dir mdo las 'jam dpal khyod 'di skad du/ chos la brtag pa'i thabs lnga po 'di dag kun yang dag pa lags sam/ 'on te kha cig ni yang dag pa lags la/ kha cig ni yang dag pa ma lags sam zhes zer ba ni/ chos la brtag pa'i thabs lnga po 'di dag thams cad kyang // yang dag pa yin par bzung ste/ kha cig gis ni chos thams cad ji ltar snang ba bzhin du yod pa'i chos ston to// snyam pa'ang yin te/ de ci'i phyir zhe na/ 'byung ba bzhi nang des byas pa rnams ni/ tha snyad du sgyu ma bzhin du yod pa'i phyir ro// kha cig gis ni chos thams cad sems tsam las ma gtogs pa gzhan med pa'i chos ston to snyam pa'ang yin te/ de ci'i phyir zhe na/ chos sna tshogs su 'dogs pa rnams rtag pa ther zug tu brtag pa'i bag chags sems la gzhag pa'i mthus/ dus thams cad du bdag dang chos rnams su snang ba tha dad du snang yang // don dam du rang bzhin med de/ sems tsam las med pa'i phyir ro// kha cig gis ni sems nyid kyang ma skyes pa yin par bdag cag la chos ston to snyam pa'ang yin te/ de ci'i phyir zhe na/ 'di la dbyibs sam/ kha dog gam/ dus gsum mam/ mtha' dbus med pa'i phyir ro// kha cig gis ni chos thams cad sgyu ma bzhin du snang zhing sgyu ma bzhin du ma grub pa'i chos ston to snyam pa'ang yin te/ de ci'i phyir zhe na/ chos thams cad ni rgyu dang rkyen las skye zhing 'byung ba'i phyir ro// kha cig gis ni chos thams cad rang bzhin gyis ma skyes pa/ ngo bo nyid kyis mi gnas pa/ las dang bya ba'i mtha' thams cad dang bral ba/ rtog pa dang mi rtog par yul las 'das pa thog ma med pa'i dus nas spros pa rnam par dag pa'i chos ston to snyam pa'ang yin te/ de ci'i phyir zhe na/ chos thams cad rang gi ngo bo nyid phyin ci ma log pa de yin pa'i phyir ro zhes gsungs so// de las gzhan bgrang mi dgos so// rigs pa gang zhe na/ bdag nyid chen po rnams kyis sngon du legs par bkod pa'i gang dag yod par grags pa'i chos thams cad rten cing 'brel par 'byung ba tsam las byung ba'i phyir/ sgyu ma lta bu'o zhes bya ba dang / de nyid kyis don dam par na rang dang gzhan dang gnyis ka dang rgyu med pa las skye ba nam yang mi 'thad pa'i phyir don dam par nam mkha'i pad+ma lta bu'o zhes bstan pa 'di kho nas chog ste/ shes rab kyi mig dang ldan pa rnams kyis rang bzhin gyi gtan tshigs 'di kho na'i sgo nas drang por zhib tu bltas na/ mthar ci yang grub pa ma rnyed pas/ chos thams cad rab tu mi gnas par ma grub pa'o// gtan tshigs ma grub pa la sogs pa'ang ma yin te mang du brjod mi dgos so// de nyid kyis phyin ci log gi gzhung ma lus par yang choms par 'gyur te/ 'dir tshigs su bcad pa/ ltos med bdag las skye 'dod na// rtag par rgyur smra grangs can pa// rgyu gzhan dag las skye 'dod na// byed pa rgyur smra bye brag pa// gnyis ka las ni skye 'dod na// dbang phyug rgyur smra gcer bu pa// skye ba med las skye 'dod na// rang bzhin rgyur smra rgyang pan pa// skyes pa stong bar 'gyur 'dod na// nam mkha'i yid can chad pa'i lam// gang yang khas mi len gyur na// ngan g.yo rmongs pa'i lta ba ste// rang bzhin grub dang ma grub dang // gzhan ni rtag dang mi rtag las// brtags na skye ba mi 'thad phyir// de bzhin res 'ga' ba nyid phyir// 'di kun rten cing 'brel 'byung tshul// spros pa'i mtha' kun gdod nas zhi// zhes bya'o// des na chos thams cad yang dag par ma skyes pas/ yid la byar med cing // gang la yang smin du med pa ni/ bdag gi gzhung zhes bya'o// yang dag gi don de nyid ni/ gsang sngags kyi gzhung du ni/ las kyi phyag rgya las grub pa// lhan cig skyes pa'i dga' bar 'dod do// de yang lhan cig skyes pa'i dga' ba bzhi pa las 'dod pa ni/ dga' bral gyi dang po la sogs par 'byung ba'i lung dang / dga' bral ni rjes thob drod kyi shes pa zhes bya ba la sogs pa'i rigs pa dang / mngon sum dang 'gal ba'i phyir btsan thabs la zhes bya'o// yang lhan cig skyes pa'i dga' ba gsum pa la 'dod kyang // don gyis gnas sbas pa la mngon par rmongs pas mu stegs kyi gzhung dang khyad par med pa'i phyir dang / rdo rje sems dpa'i phyag rgya dang bral ba'i phyir dang / mngon sum dang 'gal ba'i phyir/ dbang la mi mkhas pa zhes bya'o// de gnyis ni rnam par ma sbyangs pa'i glang po dang 'dra'o// yang // dga' bral dang po mchog gi mtha'// zhes bya ba la sogs pa'i lung dang / bcom ldan 'das kyi sku'i brda dang / gzhung gzhan khegs pa'i rigs pa dang / brgyud pa'i man ngag dang / rang rig pa'i mngon sum gyis shin tu phra ba'i skad cig gis gsum pa la lhan cig skyes pa'i dga' ba rnyed pa ni/ yang dag pa'i dbang la mkhas pa zhes bya'o// de nyid rnal 'byor chen po dang / rnal 'byor ma'i rgyud las/ mun pa la ni mar me ltar// zhes bya ba la sogs pa'i dpe sna tshogs kyis bsgrub pa/ gsang sngags rdo rje theg pa'i nges pa'i tshig tu gzhag pa/ pha rol tu phyin pa'i theg pa las thabs khyad par du gyur pa/ skal ba dang ldan pa'i spyod pa'i yul/ dgyes pa'i rdo rje dang / dam pa dang po dang / zla gsang thig le la sogs pa'i rang bzhin du gyur pa'o// de ltar de bzhin bzhi pa yang // zhes 'byung bas/ sgrub pa'i thabs dang / grub pa'i rang bzhin yang de bzhin du shes par bya'o zhes zer ro// shes rab ye shes kyi dbang dag gi spyir khyab pa'i man ngag // phyag rgya nye bar brtags pa dang / las kyi go rims dang / rnam pa dang / dpe dang / gnas dang / brda dang / sa'i rim pa gang thob pa la sogs pa ni/ bdag gis gsal bar shes mod kyi// 'dir brjod pa'i dgos pa med do// de ltar yang dag pa'i dbang la mkhas pas ni/ btsan thabs dang / dbang la mi mkhas pa'i gzhung dag lung rigs kyi mche bas 'joms par nus pa dang / thabs kyi theg pa'i lus su gyur pa'i phyir// glang po che dang / brda'o zhes bstod pa'o// thabs gang zhe na/ brdzun pa'i lam gyis bslus te/ yang dag pa'i lam la sbyor ba'o// gang slu zhe na/ theg pa gzhan las yangs pa dang // gzhan nas 'jug pa dang / tha mal pa dang / tshangs par spyod pa'o// ji ltar slu zhe na/ dang po gsum ni sdom pa yang dag par blangs pa gtong ba'i nyes pa med pas/ spyod yul dngos la sbyor ba'am// yang na slob dpon dang 'gal na// thabs gzhan gyis bzung ste/ re zhig dman pa'i yul las mi bzlog par ci rigs pa'i sgrar bstan pa'o// tshangs par spyod pa ni/ de dang chos mthun pa'i thabs gzhan gyis bzung ste/ don sa gzhan la drang ba'am// yang na don nyid bshad par bya'o// yang de nyid yang dag pa'i man ngag ma yin pa'i gzhom du rung ba'i phyir glang po che'o// yang dag pa'i 'joms par byed ce na/ yang dag pa'i lung dang / rigs pa dang / man ngag seng ge lta bus so// de yang // las kyi phyag rgya 'khor rgyu can// thag ring rnam par spang bar bya// zhes 'byung ba la sogs pa'i lung gis gsal ba dang / gdul bya shin tu dman pa la bstan pa'i phyir/ dam pa rnams kyis spang bar bya ba dang / thabs gzhan yod pa'i phyir ma nges pa dang / las dang po'i tshangs par spyod pa la ma gnang ba'i phyir/ 'gal ba dang / rtsel ba las byung ba'i phyir skad cig ma ste ston ka'i pad+ma lta bu'o zhes bkod pa'i rigs rnams kyis bcom pa dang / khu ba rlung dus su lta ba// kye yi rdo rje des mi shes// ma yin nges don gzhan du dpyad// ces yang dag pa'i man ngag gzhan yod par kha 'phangs pa'i phyir ro// mdor na yang dag par dpyad na/ phyag rgya chen po'i don ni mi shes par/ las kyi phyag rgya la lam du mthong ba mtha' dag // phyi rol mu stegs pa dang / bdud kyi rigs pa dag yin par mngon te/ lhan cig skyes pa'i rang bzhin ni ma skyes pa/ mtshan nyid med pa/ brjod du med pa zhes tshig tu brjod kyang // las kyi phyag rgya'i rgyu la nges par ltos pa'i phyir/ don de nyid bde ba'i rnam par 'dod par shes te/ dper na log sred can dag bag ma len par byed pa bzhin no// 'di ltar zhib pa dang tshor ba'i gzhung las kyang // lha dang lha mo mi phyed sbyor// bde ba chen po glo bur skye// yang // rin chen nang na de gnas na// lha med lha mo'ang yod ma yin// mtshan nyid mtshan gzhi las grol ba// ngag gis smra bar nus ma yin// 'di ni rin chen pho brang nas// ze 'brur ltung na chags bral yin// ye shes bdud rtsis tshim pa ni// bya ba byas pa'i rnal 'byor pa// byed pa cung zad yod ma yin// yod na de nyid shes pa min// yang gang gang mthong cung zad ni// de de tshangs par rnam par gnas// de las gzhan du mi 'gro'i sems// nges par tshangs pa nyid du gnas// yang // de la bde ba rgyun mi 'chad// de la sdug bsngal 'ong ba med// yang // yod pa ma yin med pa min// gnyi ga ma yin gnyis med min// de yi gnas skabs rtogs dka' ba// ci dka' 'am de ni bla na med// yang // chos dor chos ma yin pa dor// bden dang brdzun pa nyid dor nas// de gnyis dor ba nyid kyang dor// yang // 'dod chags tha mal sems las kyang // de snyed de ni mya ngan 'das// zhes 'byung ste/ de dag gis ni ye shes kyi rten dang / gnas dang / rang bzhin dang / dga' bral gyi nyes dmigs dang spyod pa dang / des mtshon pa'i rnal 'byor dang / phan yon dang skyon bsal ba dang / la bzla ba dang / thabs kyi khyad par dang / 'bras bu mya ngan las 'das pa thob par 'gyur pa bstan pa'o// de lta bu'i log pa'i lam sangs rgyas pa'i rnal 'byor pas shes pa ni ched che ste/ thog mar spang bar bya ba'i yan lag yin pa'i phyir ro// 'di ltar 'dod pa'i khams kyi bdud dang / de'i rigs su gyur pa'i yi dags rnams ni yang dag pa'i lam la zhugs pa dang / 'jug par 'gyur ba'i 'gro ba la bar du gcod de/ nyon mongs pa shas gang che ba de'i rkyen byas te/ nyon mongs pa mched cing 'bar bar byed/ zab mo'i lam gyi gzugs brnyan ston par byed/ gang la re ba yod pa'i mngon par zhen pa'i yon tan sgrub par byed/ des yang dag pa'i lam nyams par byed/ 'dres par byed do// mdo las kyang stong pa'i bdud dang / 'dod chags kyi bdud la sogs pa sems kyi khong du zhugs na 'di skad du smra ste/ byang chub sems dpa' la bsrung ba dang zhig pa med kyis/ chang 'thung sha zo g.yem rgyas par spyod cig ces so// bdud kyi stobs kyi phyir mi dag kyang sdud de/ mi dag the tshom dang skur pa 'debs pa de dag sems la yi dags ring du zhugs te/ bar bar rkyags pa za gcin 'thung ba yang sha chang dang mtshungs so// de dag thams cad stong par ro gcig ces nas/ sangs rgyas kyi tshul khrims dang 'dul ba bshig go zhes pa dang / ma rabs glen pas grangs brgya nas khri'i bar dag la yang ston to zhes pa dang / tshig tu 'di skad kyang smra ste/ sangs rgyas chen po'o// sangs rgyas chung ngu'o// sangs rgyas snga ma'o// sangs rgyas phyi ma'o// de'i nang nas kyang yang dag pa'i sangs rgyas/ sgyu ma'i sangs rgyas/ skyes pa'i sangs rgyas/ bud med kyi sangs rgyas so zhes pa dang / bdag gi sha'i lus ni pha'i pha'o// bu'i bu/ gcig las gcig skyes pa ni chos kyi sku ste/ rnam par ma chad pa/ 'di dag kun yin pas de nyid sangs rgyas kyi zhing khams yin no// gud na sangs rgyas kyi zhing khams gser gyi kha dog lta bu med do zhes smras pa dang / mi dag gis yid ches par bzung nas/ snga ma'i sems ni stor zhing brjed nas/ srog lus der bstan te/ yod ma myong ba thob bo zhes so// de la sogs pa ni blun zhing 'khrul pas/ bar bar ni byang chub snyam nas/ bdag gi sems brjed de stor nas/ sangs rgyas kyi tshul khrims ni bshig // lkog na g.yem pa spyod do// ngag gis srid pa smra ste/ mig dang rna ba dang sna dang lce kun sangs rgyas kyi zhing yin no// mo mtshan dang pho mtshan ni byang chub kyi lam yin te/ yang dag pa'i mya ngan las 'das pa ni sus kyang mi shes so zhes pa dang / stong pa'i sems thob ste rten cing 'brel par 'byung ba med do zhes pa dang / yang tshig tu ni phyogs bcu'i sems can thams cad nga'i bu yin/ bdag la sangs rgyas thams cad skyes/ nga ni 'jig rten du 'byung // nga ni ye nas sangs rgyas pa yin te/ 'jig rten du byung mod kyi 'dus byas las skyes pa ni ma yin no zhes pa dang / bar bar nga ni rdo rje 'chang yin te/ khyod la tshe ring bar bya'o zhes bya ba la sogs par 'byung ngo // yang dga' bo bdud de dag ni ma 'ongs pa'i dus kyi tshe/ nga'i gsung rab tu 'byung ste/ chos kyi lam sgrub pa'i mi'i sems kyi lam du 'jug par byed do// g.yem pa sbyor ba la bstod cing // sangs rgyas kyi tshul khrims 'jig // sngar ni mkhan pos bslus// phyis ni slob mas bslus te g.yem pa spyod cig par 'debs par byed do zhes pa dang / yang // nye na tshe rabs dgu// ring na tshe rabs brgya'i bar du dge ba spyod cing bdud kyi bshes gnyen du 'gyur ro// de nas tshe brjes nas bdud kyi bye brag tu 'gyur ro// yang dag par khyab par shes pa'i dral stor nas mtshams med pa'i sems can dmyal bar ltung ngo zhes 'byung ste/ de lta bu'i bdud kyi las dag shes par bya'o// de yang stong pa dang snying rje dbyer med pa'i byang chub kyi sems la brtan par gnas pas spang bar bya'o// mdo sde nyid las kyang // khyod 'khor ba la ma 'jug par sngar shes par gyis shig ces pa dang / dga' bo rigs kyi bu dag ting nge 'dzin la mi gnas pa'i yang dag pa nyid la mnyam par gzhag na bdud rnams sems thag chod do zhes pa dang / phyi ma'i dus ngan pa tha ma'i tshe snying rje chen po bskyed de/ yang dag par dad pa'i sems can rnams grol zhing thar bar gyis shig ces pa dang / 'di khyab par ston cig ces 'byung ngo // sdom pa gsum 'dzin pas ni bslab pa'i yan lag tsam yang nyams par ma gnang ste/ gzhung las/ khar gsil lhung bzed chos gos dang // chu tshags sbyangs pa'i yon tan gyis// yan lag lung bzhin mi spang ste// lung ma rtogs par rnal 'byor pa// sangs rgyas mu stegs can du 'gyur// zhes 'byung ste/ bslab pa thams cad ma nyams shing // phun sum tshogs par ldan pas dge slong rdo rje 'dzin pa mchog tu gsungs so// gzhan yang dus thams cad dang / gzugs can ma yin pa dang / thams cad la khyab pa dang / mi 'gyur ba'i yan lag rnams kyis byang chub kyi sems yin par gsungs na/ 'dzag pa'i bde ba skad cig ma ni de las bzlog pa'i mtshan nyid de/ bsam gtan gyi lha rnams la yang yod par ma grags na/ chos kyi dbyings kun du 'gro ba la mnga' brnyes pa'i ye shes kyi lha rnams la dri ma de lta bu ji ltar mnga'/ des na mtshon bya dang / mtshon byed dang / rgyu dang 'bras bu 'brel par yang ji ltar rung // de'i phyir sangs rgyas pa'i gzhung las gsungs pa ni/ srid pa'i ye shes dang / mi mthun pa'i dpe dang / don gzhan mtshon pa dang / dgongs pa gzhan yin par zad do// de ltar na chos kyi sku ni spros pa dang bral ba yin pas bden mod kyi/ longs spyod rdzogs pa'i sku dkyil 'khor chen po'i gzugs su bzhugs pa dang / sprul pa'i sku rigs mchog gi yab yum las skye ba zhes pa ji ltar rung zhe na/ 'dir smras pa/ yang dag par rdzogs pa'i sangs rgyas ni ji ltar 'gro ba blo gros dman pa rnams kyis brtags shing mthong ba de ltar/ 'jig rten gyi khams gang du yang gzugs kyi skur 'byung ba mi srid de/ de'i rgyu ma rig pa'i bag chags ma lus par gtan du zad par gsungs pa'i phyir ro// yang dag par rdzogs pa'i sangs rgyas ni 'gro ba blo gros dman pas brtags pa'i ri bong gi rwa dang mo gsham gyi bu ltar nus pa gtan med pa yang ma yin te/ thugs rje chen pos bskal pa mtha' yas par sgyu 'phrul dra ba'i rtsal sbyangs pa thob pa'i phyir ro// rgyud las kyang bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rnams kyis thams cad mkhyen pa'i ye shes brnyes nas/ thams cad mkhyen pa'i ye shes de sems can rnams la rnam par phye ste/ tshul sna tshogs dang / bsam pa sna tshogs dang / thabs sna tshogs pa dag gis ston cing // kha cig la ni nyan thos kyi theg pa'i tshul/ kha cig la ni rang sangs rgyas kyi theg pa'i tshul/ kha cig la ni theg pa chen po'i tshul/ kha cig la ni mngon par shes pa lnga'i tshul/ kha cig la ni lhar skye bar bya ba dang / kha cig la ni mir skye bar bya ba nas ci tsam du lto 'phye chen po dang / klu dang / gnod sbyin dang / srin po dang / dri za dang / lha ma yin dang / nam mkha' lding dang / mi'am cir skye bar bya ba'i phyir chos ston la/ de la sems can la las sangs rgyas kyis gdul bar bya ba dag gis ni/ sangs rgyas kyi gzugs su mthong // la las ni nyan thos kyi gzugs su/ la las ni rang sangs rgyas kyi gzugs su/ la las ni byang chub sems dpa'i gzugs su/ la las ni dbang phyug chen po'i gzugs su/ la las ni tshangs pa'i gzugs su/ la las ni sred med kyi bu'i gzugs su/ la las ni rnam thos kyi bu'i gzugs nas/ la las ni lto 'phye chen po dang / mi dang mi ma yin pa'i bar du mthong ste/ rang rang gi tshig brjod pa'i tshul dag dang / spyod lam sna tshogs mthong la/ thams cad mkhyen pa'i ye shes yang 'di ltar/ de bzhin gshegs pa'i rnam par grol ba'i ror ro gcig pa lags so zhes 'byung ste/ rnam par grol ba'i ro yang chos nyid skye ba med par gsungs so// yang rgyud las/ dpal rnam par snang mdzad ni shAkya thub par gyur to// 'jam dpal ni zas gtsang mar gyur to// 'jig rten dbang phyug ni sgyu ma chen mor gyur to// kun du bzang po ni kun dga' bor gyur to zhes bya ba la sogs pa 'byung ngo // yang de dag thams cad kyang chos kyi dbyings te 'gro ba dang 'ong ba gang yang med par gsungs so// de la sogs pa'i lung dang rigs pas zab cing rgya che ba mthong dgos te/ gzhan du na bus pa'i blo kho nar zad do// 'o na gong gi lam de lta bu dus nam yang mi 'dod dam/ de lta ni khyed nyid la yang 'gal ba'i sgo mang du mthong ngo zhe na/ ma yin te/ gang zag dam pa rnams la ni nyon mongs pa byang chub kyi yan lag tu 'gyur ba'i skabs kyang yod de/ 'di ltar bde ba chen po'i zhi gnas kyi dpung bskyed pa dang / 'gag pa med pa'i lhag mthong gi rtsal sbyangs pa dang / thogs pa med pa'i spyod pa'i mnyam pa nyid kyi krung du 'jug pa dang / grub pa'i rnal 'byor gyi tshad bstan pa dang / slob pa'i rnal 'byor pa spro ba bskyed pa dang / 'jig rten phal pa'i sgro skur bsal ba dang / dregs pa can rnams tshar gcad pa dang / yang dag par na chos thams cad kyi rang bzhin gang du yang mi gnas par bstan pa la sogs pa'i phyir ro// de lta bu la dgongs nas rgyud las/ zab mo'i chos ni ston pa la// gal te mos par ma gyur kyang // smad pa dag tu mi bya ste// chos nyid bsam mi khyab dran bya// zhes 'byung ba dang / yang // mi gang gsang sngags rgyud dag gis// sbyor ba la ni 'phya byed pa// des ni dngos grub thob mi 'gyur// de ni rtag tu gdon gyis 'dzin// khab len rdo lca lags 'du ltar// mi 'dod yid du 'ong ba yi// tshe 'dir mi bde sna tshogs 'du// phyi mar ngan song gsum mthar ltung // zhes 'byung ngo // de'i phyir nyes pa'i las ni phal cher gti mug las 'byung bas/ shes rab kyis brtags te smra bar bya'o// las dang po pa'i tshangs par spyod pa rnams la ni dgos pa'i don mthong ba'i skabs su/ brda dang tha snyad tsam las ma gtogs pa/ don gyi dngos po nam yang snang ba med pas/ brtan pa ma thob bar du yang // sdom gsum ldan pas 'jug mi bya// zhes 'byung ste/ slar ltung bar gyur pa dang / gzhan gyi yang bzhad gad du 'gyur ba'i phyir ro// de bas na gang du yangs pa'i spyod pa bstan pa de na/ rab tu dag pa'i rnal 'byor pa'i nus pa dang / sa mtshams la sogs pa bstan nas yod pas/ rang dang gzhan la phan par 'dod pa'i sngags pa/ shes rab kyi mig dang ldan pa dag gis dam pa rnams kyis mdzad pa'i gzhung du ltos shig // mdor na 'dir mang du smra bas ci zhig bya/ rang gi lung du gyur pa'i bla ma dam pa rnams las kyi phyag rgya la brten pa yang dag pa'i lam du mi bzhed do// de bas na/ rgyu skyes ye shes glang po che// zhes bya'o// drang ba'i don bstan zin to// // nges pa'i don gang zhe na/ 'joms byed seng ge bdag gi gzhung // zhes gsungs so// phyag rgya chen po la gzhol bar byed pa'o// dbang bzhi pa'o// de nyid kyang gang zhe na/ snying po dang / de'i yan lag go// snying po gang zhe na/ yang dag pa'i bla ma brgyud pa las mthong ba ni rdo rje lta bu'i byang chub kyi sems so// de ni lung dang rigs pa las kyang 'das pa'o// de'i yan lag gang zhe na/ lung dang rigs pa dang mi 'gal ba tsam mo// de'i cung zad dbye ba ni/ thams cad kyi gzhir gyur cing snying po len pas na de nyid dkyil 'khor ro// 'khrul pa'i dri ma dag par byed pa dang / mchog tu gyur pa dang / mi 'gyur ba dang / rang bzhin gyis stong pa dang / brdar btags pa dang / thams cad la khyab pa dang / rang gis rig pa la sogs pa'i phyir/ de nyid chu la sogs pa'i dbang ngo // dam pa mi zad pa'i bde ba yin pa dang / brgyud pa'i man ngag gis gnang bas na/ de nyid gsang ba'i dbang ngo // thams cad kyi skyed mar gyur pa dang / de nyid yul du bya ba ma yin pa dang / dga' ba skyed par byed pa dang / thams cad ro gcig tu gyur pa dang / mngon par zhen pa'i srog 'phrog par byed pas de nyid ma la sogs pa'i rang gi rigs kyi shes rab ma'o// ma skyes pa dang dpe las 'das pa dang / thams cad la khyab pa dang / rang bzhin gnyug mar gnas pa'i don yin pas de nyid gzhom pa la sogs pa'i yon tan bzhi dang ldan pa'o// mtha' dbus med pa dang / rdzas med pa dang / bde ba'i 'byung gnas su gyur pas/ de nyid rab tu rgyas pa la sogs pa'i chos dang ldan pa'i pad+ma'o// phyin ci ma log par 'bigs pa dang / nges par 'joms pa dang / gzhan du mi 'gyur bas de nyid tha mi dad par sbyor ba la sogs pa'i chos dang ldan pa'i rdo rje'o// nam mkha'i ro dang mtshungs pa dang / lhun gyis grub pa dang / phun sum tshogs pas de nyid lhan cig skyes pa'i dga' bas rmad du byung ba dri ma med pa'i rgyun sa gsum gyi chos nyid du gyur pa'o// de nyid 'jig rten pa'i bya ba las grol ba dang / lung las rdo rje'i tshig tu zin pas dam pa rnams kyi gshegs shul yin pa dang / ngo bo nyid du gnas pa'i don yin pas rigs pa dam pas brtag thub pa dang / rtog ge pa rnams la rang bzhin gyis sbas shing rnyed par dka' bas na mthar thug pa'i don yin pa dang / brgyud pa'i man ngag gis mngon sum du phrad pas/ yid ches shing slar mi nyams pa'i phyir/ dbang bzhi ba zhes bya'o// de nyid nam yang spang bar bya ba ma yin pa dang / 'da' bar bya ba ma yin pa la sogs pas/ don dam pa'i lha dang / mnyam pa nyid kyi dam tshig la sogs par shes par bya'o// de bas na lung dang man ngag dag las/ slob ma rnams ni nan tan du// byang chub sems kyis sbyang bar bya// sa ni dang po gang yin pa// sems kyi sar ni bshad pa yin// sbyang ba sngar ni bstan pa ste// de yis de ni yongs su sbyang // chos dang chos min rnam spyad na// rnam dag nam mkha' lta bur ni// chos kun nye bar mi dmigs pa// de ni dkyil 'khor dam pa yin// phyag rgya chen po'i dbang de las// ji ltar shes pa'i bde chen po// de yi dbang gis 'di yin te// dkyil 'khor de ni gzhan ma yin// rang bzhin bdag med ma de ni// bdag gi smad 'tshong mar 'dod de// chags pa med pa de yis ni// nyon mongs zhi bar byed pa yin// rnal 'byor ma ni nyams myong na// rnal 'byor pa ru mi 'gyur te// gzhon nu ma ni gzhan dag dang // 'dus pas bde ba bskyed pa yin// shes dang shes bya rnam zad pa// snyoms par 'jug ces brjod pa yin// skye ba med pa gang yin pa// de ni khu ba'i sgrar bshad do// snying rje gang su 'thung ba dang // dam tshig rnams ni skyong ba dang // bla med ye shes thob gyur pa// de ni ka pA la zhes brjod// byang chub sems gang de rdo rje// shes rab dril bu zhes su bshad// ces bya ba la sogs pa 'byung ba dang / yang // sngags kyi bzlas pa med cing dka' thub med cing sbyin sreg med// de la dkyil 'khor med cing dkyil 'khor can yang med// de ni sngags bzlas te dka' thub dang de sbyin sreg // de ni dkyil 'khor can dang de ni dkyil 'khor nyid// mdor bsdus nas ni sems su 'dus pa'i tshul can no// zhes 'byung ngo // de lta bu'i lung nyung zhing mi gsal la rab tu 'thor ba des na rgyud nas rdo rje'i tshig tu zin pa zhes bya'o// mdor na de nyid chos thams cad kyi zab pa dang / rgya che ba'i rang bzhin du gyur pas/ lta ba ma lus pa'i gzhi'am/ lung thams cad kyi 'byung gnas sam/ rigs pa thams cad kyi bdag nyid ces bya'o// rigs pa'i ye shes rang las shar pa'am/ sgrib pa'i mun pa ma lus par sel bas/ rnal 'byor gyi nyi zla zhes bya'o// dngos po rnams kyi mtha' 'am don gyi gting mthong bar byed pas rdo rje'i mig ces bya'o// chos thams cad kyi 'bab sa'am ro gcig tu ldugs pas lhan cig skyes pa'i rgya mtsho dang zhes bya'o// thams cad kyi khongs na gnas pa'am/ ma lus par bsreg par nus pas lhan cig skyes pa'i gtum mo zhes bya'o// mtshan ma rnams kyi srog 'gog pa'am bus pa nye bar 'jig pa'i gnas yin pas/ mthar thug pa'i dur khrod ces bya'o// gzhan yang byang chub kyi sems kyi rang bzhin gyi tshul nas thams cad mnyam pa dang / rtogs pa dang ma rtogs pa'i rkyen gyis sems can dang sangs rgyas yon tan mi mnyam pa ni zla ba'i dpes shes par bya'o// don la thams cad mnyam pa yang dpe de nyid kyis shes par bya'o// nges don gyi man ngag bstan cing thob pa tsam gyis sangs rgyas kyi rang bzhin cig car yin pa dang / thams cad mkhyen pa'i yon tan rim gyis 'byung bar 'gyur ba ni/ rgyal ba'i bu'i dpes shes par bya'o// yang don la yon tan yang cig car du ldan pa'ang dpe de nyid kyis shes par bya'o// thams cad kyis mnyam pa'am ma rtogs pa tsam gyis bsgribs te sdug bsngal la spyod pa ni/ dbul po'i lus kyi nor bu rin po che'i dpes shes par bya'o// rang bzhin de rgyu la ltos pa med pa la sogs pa dang / ma nor ba'i gdams ngag la rag las pa la sogs pa'ang dpe de nyid kyis shes par bya'o// gzhan yang chos thams cad kyi rgyu rkyen so sor ma 'dres pas phyal pa ma yin pa dang rkyen gyis bskyed pas rang gi ngo bo yang dag par yod pa ma yin pas/ mu stegs la sogs pa phyi rol pa dang mi 'dra ba ni/ sgyu ma dang rmi lam la sogs pa'i dpes shes par bya'o// don phyi nang dang bden brdzun la sogs pa gnyis su med pa'ang dpe de nyid kyis shes par bya'o// mthar phyin pa'i man ngag ces bya ba yod pa dang / thams cad kyis rnyed par dka' ba dang / ji ltar rnyed pa'i don cig car ram rim gyis bsten par bya ba dang / des thob pa'i yul la mi slu ba ni mi dang lha'i sman bzang po dang / mchog gi bdud rtsi'i dpes shes par bya'o// cig car du 'jug pa kun gyi yul ma yin pa dang / don log par rtogs na slar gnod par 'gyur ba la sogs pa yang dpe nyid kyis shes par bya'o// de la sogs pa'i dpe don gyi yan lag ma nor ba'i bshad pas/ don gyi snying po brgyan cing yid ches pa bstan par bya'o// 'dir bsdus te tshigs su bcad pa/ rin chen brtag phyir ka shi ka yi rdo// shes ldan bu la pha yis gzhag pa ltar// mu stegs sangs rgyas bar ma do rtogs phyir// rten 'brel phyag rgya thub pas 'khor la bzhag // lung gi dag byed rigs pa bzang po ste// rigs pa bde skyed lung gi snang bar gsungs// lung rigs bzang las don gyi snying po mthong // de las gzhan du nam yang srid pa min// thog mar bde gshegs yon tan mos par 'gyur// de 'og de 'grub rgyu yi chos la mos// de 'og ston byed bla ma la gus 'gyur// mthar ni rang sems dag la dga' dang skye// 'bar ba'i me dbus myu gu skabs med ltar// mi khom gnas su dal 'byor ji ltar 'thob// de phyir dge bcu'i rtog pa 'di bzang ste// mi dge las kyi rnam rtog de lta min// lcags dang gser las byas pa'i lu gu rgyud// 'ching bar 'dra yang de nyid khyad par che// de phyir lung las dus gsum dge pa'i tshig // nga yi yin zhes kun la khyab par bstan// legs par gsungs pa'i dam chos 'dul ba las// mi rtag bdag med yul gyi dngos po la// yan lag dang bral dngos gzhi nyes med gsung // de phyir theg chen sngags kyi tshul du yang // dus gzhan gang zag gzhan dang yul gzhan dang // thabs gzhan dang ni don gzhan dgongs pa yis// 'gal zhing 'gog pa cung zad ma gsungs te// dge slong rdor 'dzin des na mchog tu gsungs// de phyir rgyud don dpag bsam shing dang ni// yid bzhin nor dang bum pa bzang po dang // sngags don rig pa'i bla ma rnams gsungs te// sen da'i sgra dang chom rkun sgra bzhin no// ji ltar sman mchog nad pa'i bye brag gis// 'ba' zhig dang ni 'dren mar byin pa yis// zhu dang ma zhu mthu yi khyad par snang // dam chos sman yang de 'drar bla ma gsungs// rang rig sgyu 'phrul bde ba chen po'i dang // ma rig sgyu 'phrul sdug bsngal thog mtha' med// chos rnams thams cad sgyu 'phrul dra ba ste// srid dang rnam grol gcig dang tha dad min// gzhan yang dpe ni rtogs pa'i dug tsam ste// yang dag tu na bcings pa gang yang med// des na chos kun blo ldan cig shos la// grub dang sgrub pa bstan pa de 'dir 'thad// ji ltar dpa' bo thogs med 'gro ba yang // dman pa'i don phyir ngal sol rim gyis 'jug // de bzhin mkhas pa chags pa'i gnas med kyang // blo ldan don phyir grub mtha' rim gyis skyong // de nyid phyir na rnal 'byor chen pos kyang // thog mar 'ga' la don gyi snying po bstan// gdul bya dman gzigs phyi nas rim pa yang // dum mdzad de yang dag bzhed min gzung // blo yi rim pas don gyi khyad par len// de las gzhan du skye bo 'dod rgyal gzhung // dang po'i las pas nyon mongs lam 'jug pa// bdud kyi sder gsungs thar cing grol ba med// bkres pa zhi phyir ring du rgyug pa dang // skom pa bsal phyir lan tshwa'i chu 'thung dang // snyan par 'dod phyir pha ma gsod pa dang // bde ba 'dod phyir rang srog 'dor ba 'dra// mi bzad dug gis nad kun zhi byed par// sman pa'i mchog ste phal pa rnams kyis min// 'bar ba me yis khrus kyi las byed pa// gtsang sbra can de ri dgas kun gyis min// ke ta ka zos lci ba sman gyur pa// spos kyi glang chen ba lang gzhan gyis min// snying rje'i mthu thob rang lus chags med dang // ting 'dzin dbang thob snang ba bsgyur nus dang // mnyam nyid gdeng thob 'khrul pa zil gnon pa'i// dam pas yul spyad grol te gzhan gyis min// de phyir snyigs ma'i dus 'dir slob ma yis// yang dag bla ma btsal ba ched che ste// de log na ni thams cad log par 'gyur// log pa'i lam gyi srid mtshor yun ring 'khyams// zhes bya ba'o// de ltar na chos thams cad rten cing 'brel par 'byung ba'i mthar rtogs pas/ lam dang lam ma yin pa bye brag shin tu phyed pa dang theg pa gsum du phye yang don mi 'gal bar bstan pa khong du chud pas 'dren pa rnams kyi bstan pa la gus par yid ches pa dang / tshad ma gsum gyis chos rnams bdag med par gtan la phebs pas don la thams cad mnyam pa nyid du shes shing gdeng du gyur pa ni yang dag pa'i rnal 'byor pa ste/ 'joms byed seng ge bdag gi gzhung // zhes bya ba'o// de lta bu'i rnal 'byor pa'i ye shes de kho na nyid rtogs shing nyams su lon pa med par tha snyad tsam la brten nas/ rnal 'byor du mchis shing // log pa'i lam la 'jug pa ni/ phyin ci log gi g.yangs sa bskor ba'i phyir rab tu yang nyam nga bar snang ngo // rgyud las kyang // phyi ma'i dus kyi rnal 'byor spyod mang dag // brkam zhing rab gtum ma bsdams 'byung bar 'gyur// sdig la rab dga' rnal 'byor yo byad chags// rgyud chen 'di dang bzhi pa 'di spong 'gyur// rgod cing dbang po g.yengs la phrag dog can// gnas la chags shing rnyed la 'dod pa dag // sbyor ba byed pa'i skabs la rtag tu gnas// bzhi pa 'di ni rab tu spong bar 'gyur// rkang lag brdebs shing kha ni gya tshom smra// rtse 'jo la zhen dgod la rtag par zhugs// gcig la gcig gis mgul 'khyud lag kyang sbrel// grong du 'jug na spyod lam gzhan du chos// mi rigs sbyor ba'i mtshan nyid 'di dag ste// gzhan gyi bu mo la yang rtag tu chags// gzugs kyis rgyags shing mdud pa bor ba yin// grong dang grong khyer yul 'khor kun du rgyu// de dag bza' dang btung ba rab tu zhugs// glu dang bro gar de bzhin rol mo dang // nyo tshong lhag par byed cing rab tu brtson// btung ba dag la chags shing ngo tsha bor// mi rigs brtson pas spring yig bskur bar byed// dam tshig de bzhin spyod lam btang nas ni// khyim pa dag rang bsten cing dam dral nas// de dag dam tshig shin tu log par gnas// las gang rdo rje 'chang gis rtag smad pa// srang dang tshad la g.yo sgyu byed pa dang // de 'dra'i sdig pa nyon mongs las byas pas// las ngan byed pa de dag ngan song 'gro// dung dang gser dang nor bu mang ba dang // khyim dang gnyen bshes rnams spangs dkyil 'khor zhugs// sangs rgyas bstan pa 'di la nges byung nas// sdig pa'i las rnams shin tu spyod par byed// nor dang 'bru la snying por 'du shes shing // bzhon dang ba lang shing rta rnams la chags// gang la rnal 'byor nan tan med pa rnams// de dag gis kyang ci phyir dkyil 'khor zhugs// ngas ni sngon tshe rnal 'byor spyod pa na// lus dang srog la rab tu ma bltas par// nga yis ting 'dzin bzhi pa 'di btsal na// de dag de tshe 'di thos gad mos 'debs// bzod pa spangs nas rab tu spros par byed// rnal 'byor spyod pa nged yin tshig tu smra// dam tshig nyams la byang chub ga la yod// dam tshig dral nas byang chub 'di thob pa// ngas ni ma thos nam yang yod ma mthong // shes rab dman zhing yon tan rab spangs pa// rgyud chen mchog gi nyes pa rtag tu brjod// 'tsho ba med pa mang po rnal 'byor byed// sangs rgyas byang chub rnam pa kun mi 'dod// byis pa de dag bdag tu lta la chags// stong pa nyid ni thos na skrag par 'gyur// gang dag dam tshig srung zhing yon tan ldan// byams la gnas shing rtag tu bzod rtog pa// mnyen zhing des pa shin tu bsdams pa rnams// de dag de tshe yongs su brnyas par 'gyur// gang yang shin tu dam bral sems ldan dang // mi bzad ma rungs ngan pa'i las byed pa// dam tshig ma yin spyod cing 'thab la dga'// de dag de yi dus na rtsod par 'gyur// yang dag mchog gis gsang chen 'dir zhugs nas// rnal 'byor spyod pa yin zer zhing // bya ba ma yin kun la 'jug // 'jig rten sun byed rkun po 'byung // 'jig rten dbugs ni dbyung ngo zhes// mgo la chu rgyun ldugs par byed// cod paN rdo rje dril bu sogs// mgo la lag pas rab tu 'dzin// de rjes de ni 'tsho ba sgrub// kha cig slob ma'i tshogs sdud cing // nga yi tshig ni 'di nyid dag // yin zhes zer zhing byis pa 'jig // gsang ba log par rab tu ston// kha cig bas mthar rab 'khod cing // bdag med shes rab pha rol phyin// skad cig tsam yang mi gnas par// 'jig rten sngags sogs sgrub par byed// kha cig slong mos rgyu byed cing // kun du 'gro zhing gya tshom smra// mi mo rnams la rab tu chags// sangs rgyas dam tshig rab tu 'jig // kha cig grong du 'khod byed cing // bza' dang btung la rab tu chags// khye'u dang bu mo phal mang dang / dgod cing rab tu rtse bar byed// kha cig rol mo zlos gar dang // glu dang rgyan po 'gyed byed dang // 'dus pa'i tshogs la lta byed cing // bzo yi gnas la rab tu slob// kha cig tshong dang zhing las dang // glang po ba lang sogs byed cing // shing rta la sogs 'dren pa dang // nyes pa mang po rab tu byed// gzhan yang rnal 'byor spyod pa yi// dge sbyong dang ni dge sbyong ma// dge bsnyen ma dang dge bsnyen dag // phan tshun mtshon gyis rab tu 'debs// legs par gsungs pa'i 'dul ba la// rab tu mi gnas srung mi byed// sangs rgyas rgyal mtshan sun 'byin cing // phas pham la sogs rab tu byed// gang gis btung ba'i mchog mi shes// sA lu la sogs bcos sbyar ba'i// myos pa'i khu ba 'thung byed cing // de yis phung khrol rab tu bskyed// gang dag tha snyad tsam cig la// brten te mi dge'i las bcu spyod// de dag 'gro ba ci 'dra ba// 'dren pa yis kyang ga la rtogs// zhes 'byung ngo // gzhan yang seng ge la dper bzhag pa ni don mthun pa mang du yod de/ 'di ltar byang chub kyi sems ni 'khor ba ma rtogs pa'i dus na yang // rang bzhin gyis mthu dang ldan pa dang / byang chub kyi sems rtogs shing skyes ma thag tu gzhan zil gyis gnon pa'i mthu dang ldan pa dang / byang chub kyi sems goms pa mthar phyin pa'i dus na mi mthun pa rtsad nas 'joms pa'i mthu dang ldan pa dang / de dang ldan pa'i dam pa dkon pa dang // de dpa' ba dang / de stong pa nyid kyi ri dang / rdzong la gnas pa dang / de bdag med pa'i sgra sgrogs pa dang / de rang gi rgyud legs par 'jog pa la sogs pa'o// de ltar gzhung dag las kyang // ji ltar khyung dang seng ge'i bu// mngal dang sgo ngas bsgribs gyur kyang // rang la yod pa'i rtsal gyis ni// gnyen por 'gyur ba'i mthu stobs ldan// byang chub sems la 'jug pa dang // de bzhin smon par byed pa ni// mun pa lo stong lon pa yang // sgron me gcig gis sel bar byed// de bzhin seng ge'i phru gus kyang // shin tu rgas pa'i gcan gzan 'jigs// gcan gzan rgyal po gcig pus kyang // glang chen dregs khyu'i klad pa 'gems// sa la seng ge khyus 'khod sngon ma byung // gang zag dam pa khyus 'khod sngon ma byung // dpa' bo seng ge lta bur 'jigs med spyod// ces bya ba dang / dper na seng ge ri sul brten nas 'jigs med par// ri dgas phra mo mang skrag byed cing sgra sgrogs ltar// mi yi seng ge shes rab pha rol phyin brten nas// mu stegs can mang skrag byed 'jig rten sgra yang sgrog // ces 'byung ngo // gzhan yang seng ge kho na la dper bzhag pa ni/ seng ge ni ri dgas gzhan gyis gzhom par mi nus shing // mthar rang gi rkyen gyis 'chi bar 'gyur te/ de'i ro yang gzhan gyis bshig par mi nus la/ rang nyid kyi phung po lhag ma med par 'jig par 'gyur ba bzhin du/ chos thams cad rab tu mi gnas par smra ba'i rnal 'byor pa yang de ltar shes par bya'o// de yang so sor rtog pa'i ye shes me dang 'dra ba dang / sgyu 'phrul dra ba'i ting nge 'dzin lam dang 'dra ba dang / de bzhin nyid dmigs kyi ting nge 'dzin chu dang 'dra ba dang / lhan cig skyes pa'i byang chub kyi sems nam mkha' dang 'dra ba'i rnal 'byor la mi gnas par gnas pa'i tshul gyis/ yun ring du goms pa'i rkyen gyis mi mthun pa'i rnam par rtog pa dang / gnyen po'i phyogs kyi rnam par rtog pa dang / de kho na nyid kyi rnam par rtog pa dang / 'bras bu'i rnam par rtog pa thams cad spangs te/ dus gsum mnyam pa nyid kyi go 'phang thob nas gang ci la yang gnas par mi 'gyur ro// 'dir tshigs su bcad pa/ ji ltar nad med rtsis ni khyab pa yi// tha mal zas kyang sman gyi mchog yin ltar// mnyam nyid byang chub sems kyis zin pa yi// bskyed rdzogs thams cad yang dag lam yin no// dpa' dang yan dang gzung dang btang ba dang // bskyil dang gzhug dang lta dang bsre la sogs// gnad kyi man ngag gang la goms byas kyang // slu ba med de yang dag lam yin no// mi shes mi gnas mnyam pa nyid kyi klong // dus rnams kun shes re dogs med pa'i blo// mthar thug don gyi dgongs pa de yin te// thig le chen po yi ge med pa'i lha// bskal pa du mar dge tshogs spyad pa'i mthus// byang chub sems kyi gdams ngag 'di thos na// rin chen rdo las bdud rtsi'i chu 'byung bzhin// dad pa'i mchi ma sems kyi gting nas 'byung // ngang pa'i tshogs ni mkha' la kun du rgyu// gang la mdas phog de ni sa la ltung // bus pa bde 'dod brdzun pa'i yul la rgyug // man ngag mtshon phog rnal 'byor shi dang 'dra// 'jig rten byed spyod khe dang grags pa kun// rmi lam brag ca'i sa dang 'drar gzigs nas// chags med thugs rje don dam klong na 'phyo// 'gro ba'i gnyen gcig a wa d+hU tI yin// rang bzhin stong pa stong pas rnam dben pa// rtog pa'i gang zag chad pa'i lam gyis 'jigs// bde ba'i thang la mi shes mgon po'i tshogs// mtshan mo rgyu ba g.yas sogs dgos par ldan// srid pa'i glang chen 'khrul pa kun bcom nas// rtog med lhun grub dus gsum mnyam pa'i rdzing // rig pa'i seng ge rang srog de ru 'dor// rang rgyud rtsal gyis bdag med sgra chen sgrogs// ji ltar chu ni me yi gnyen po ste// rgya mtsho'i chu 'khor dag las me yang 'bar// de ltar skye med skye ba'i gnyen po ste// ma skyes chos la sgyu 'phrul dra ba 'byung // de lta'i don la skye ba yod dam med// thub la gzhan don mdzad dam 'on te ma ni// smra bsam las 'das rnam pa kun gyi mchog // de phyir snying po'i don la yid ches byos// zhes bya'o// rnam pa thams cad kyi mchog dang ldan pa'i stong pa nyid thams cad kyi khyab byed du gyur pa de ni/ gzhung las kyang // de ni ngag gis 'jug pa med// rang rig pa yang med pa de// blo ni tshu rol dag tu brlag // de ni shin tu zab pa yin// dngos dang dngos med spangs gsal gang // lhan cig skyes las pha rol gyur// grogs mo bdag gis smras pa'o// der ni brtan gyis g.yo ma byed// don 'di thub dbang spyod yul lo// zhes pa dang / yang rgyud las/ ji ltar nam mkha' phyogs rnams na// kun la rtag par mi gnas pa// de bzhin chos rnams thams cad la// gsang sngags mgon po mi gnas so// ji ltar dngos rnams nam mkha' la// gnas shing rtag tu rnam snang yang // de ni gnas su mi 'gyur ba// gsang sngags mgon po'ang de bzhin no// nam mkha' dus gsum la sogs dang // ji ltar bral bar 'dod pa bzhin// de ltar gsang sngags mgon po yang // dus gsum med kyang rnam par snang // ming tsam du ni gdags pa'i gnas// byed pa po la sogs dang bral// nam mkha' la ni tha snyad du// mkhas pa rnams ni 'dogs par byed// ming ma gtogs pa cung zad kyang // yod pa ma yin nam mkha' bzhin// de bzhin gsang sngags dbang phyug kyang // tha snyad tsam du snang bar zad// me dang chu dang rlung ma yin// sa dang nyi ma'ang ma yin zhing // zla ba la sogs gza' kun min// nyin par ma yin mtshan mo'ang min// skye ba ma yin 'gag pa'ang min// 'chi ba dang ni rgud pa'ang min// skad cig ma yin yud tsam min// lo la sogs pa ma yin zhing // 'jig pa dang ni 'chags pa'ang min// bskal pa'i grangs kyang yod ma yin// dge dang mi dge las byung ba'i// dbus su yod pa'ang ma yin no// kun mkhyen go 'phang 'dod pa yis// rtog pa rnam pa sna tshogs pa// de kun gang la'ang med 'gyur ba// de la rtag tu brtson par bya// zhes pa dang / yang rgyud las/ rnam par shes pa chos nyid 'das// ye shes gnyis med tshul 'chang ba// rnam par mi rtog lhun gyis grub// dus gsum sangs rgyas las byed pa// sangs rgyas thog ma tha ma med// ces bya ba la sogs pa zab cing rgya che bar 'gyur ro// bdag gi gzhung zhes gsungs pa ni// ma 'ongs pa'i dus su zab mo'i don la mos pa'i skal ba dang ldan pa'i slob ma'i rgyud gzung ba'i phyir/ bla ma brgyud pa'i 'grel pa bstan pa ste/ 'di ltar don dam par chos thams cad gang du mi gnas par ston pa'i gzhung lho phyogs kyi nags tshal du dpal ri khrod rdo rje'i zhal snga nas/ bdag gis rnyed pa yin no zhes bya ba'i don to// 'dir tshigs su bcad pa/ 'dren pa rnams kyis dus gsum bstan pa ni// don dam gnyis med byang chub sems nyid de// thub pa'i bstan pa thams cad ro gcig pas// phyogs ris med par sde snod gsum du ltos// rigs pa'i gzer ldan bstan bcos bzang por ltos// yid ches man ngag grub pa'i gzhung du ltos// de dag rnams ni blta bar mi nus pas// brgyud pa'i gdams ngag snying po 'di la ltos// zhes so// yang dag pa'i man ngag sba ba dang / gtad pa'i gnas kyang 'di ltar gzhung las/ tha snyad tshig gi nga rgyal gyis// bla ma mi bsten bsnyen bkur med// dman pa'i lta ba la mos te// sbas gsum lta zhen mi gtong zhing // mthar thug don la mi smos te// rigs pa gtsor byed shes rab kyis// mthar thug zab mo sun 'byin pa// de la 'di nyid bstan mi bya// gang zhig bla ma bsnyen bkur zhing // thams cad stong pas mi skrag bzod// mthar thug don la dad mos la// de la bla ma'i drin sbyin bya// zhes gsungs so// 'dir don nye bar bsdu na// mdor na chos thams cad kyi rang bzhin ni ma skyes pa dang // thams cad mnyam pa nyid do// sgrub thabs ni/ de'i don ni phyin ci ma log par rtogs shing 'dris pa'o// thob pa ni gdeng du gyur pas phyir mi ldog go// de ltar mi gnas seng ge'i don// 'gro ba gang gis shes gyur pa// log lta'i glang po myur bcom ste// rnam grol lam las phyir mi ldog // chos thams cad rab tu mi gnas par ston pa'i de kho na nyid tshigs su bcad pa phyed kyi 'grel pa dpal a wa d+hU tI'i zhabs kyis mdzad pa rdzogs so// 