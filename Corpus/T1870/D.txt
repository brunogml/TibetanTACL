@##// dpal rdo rje rnam par 'joms pa la phyag 'tshal lo// sgra la mi gnas pa'i bsam gtan gyis/ 'gro ba gnyis rgyud kyi 'khor lo rgyun bcad pa'i man ngag chos nyid sgra la mi gnas pa'i don bstan pa ni gsum/ dmigs pa yongs su dag pa'i bsam gtan dang / dmigs pa rjes gcod pa'i sgra la mi gnas pa'i bsam gtan dang / dmigs pa mtha' la 'gag pa'i sgra la mi gnas pa'i bsam gtan no// dmigs pa yongs su dag pa'i sgra la mi gnas pa'i bsam gtan ni/ bskyed pa'i rim pa chos nyid skye med du rang dag pas lha dang yig 'bru'i 'dzin pa rang log pas lus sgra la mi gnas te/ bya byed 'khor ba'i rgyu rkyen bzlog go// de nyid log pas lus rdo rje rnam par 'joms pa'i skur rdzogs pas bskyed pa'i rim pa bdag tu bcings pa'i snang ba rang 'gag go// dmigs pa rang dag na kun rdzob la dmigs pa dag pas/ don dam pa'i chos nyid yin min gyi mtha' las 'gags so// lha dang gzhal yang khang rten dang / brten pa'i tshul las log pas rdzogs pa'i chos nyid yin min gyi mtha' 'gags te/ sgyu ma chos nyid du gyur pa'o// snang ba 'khor can dag pas na de kho na nyid kyi bsam gtan zhes bya'o// stong pas bdag stong gzhan stong gnyis ka ma yin pa stong pas na stong nyid sgra la mi gnas pa'i bsam gtan no// dmigs pa rjes gcod pa'i sgra la mi gnas pa'i bsam gtan ni/ thun mong du bslab par bya ba'i rim pa dang / mchog tu dmigs pa gcad par bya ba'i rim pa'o// thun mong gi gang zag dad pa dang ldan pa gcig gis dang por tshogs ji ltar bsag pa sngon du 'gro ba'i man ngag dang gnyis pa lus bcos pa bsam gtan skye ba'i yan lag dang / gsum pa rnam par rtog pa mi gnas par sems dri ma dang bral ba'i man ngag dang / bzhi pa nyams ji ltar skye ba'i bogs 'don pa'i man ngag dang / lnga pa chos nyid sgra la mi gnas pa 'bras bu'i yin lugs sam thob lugs gtan la dbab pa'o// de yang gang zag 'dod sred las blo log pa dge spyor la blo khel ba gcig gis/ sngon du tshogs bsags pa ni chos dang zang zing gi sbyor ba la ji ltar 'byor pa bya/ de la mdun gyi nam mkha' la rang gi bla ma dang / dkyil 'khor rdzogs par spyan drangs te/ bdun rnam par dag pa lan cig bya'o// de nas khyad par du mchod pa dang bstod pa dang bshags pa lan bdun nam bcu gcig bya'o// de nas dkyil 'khor gyi lha tshogs dang bla mar bcas pa 'od du zhu nas/ bdag gi lus mgo mjug tu bstims la/ bdag nyid kyang 'od du ltem kyis zhu ba las slar gso ba ye shes kyi lus su langs te/ yi dam gyi sgyu lus su gzung ngo // de nas bdag nyid kyis bdag nyid sprul pa'i tshogs dpag tu med pa bsog go// dngos dang dngos po yin pa la sogs pas gzhan tshogs rdzogs par bya'o// lus sems bcos pa ni de ltar tshogs rdzogs par byas la/ de nas lus bde lugs su bcos la/ skad cig dang po lha'i rnal 'byor du bya'o// gnyis pa 'od zer gyi phung por bya'o// gsum pa stong pa nyid du bya'o// bzhi pa slar ye shes kyi lus su langs la/ sems nyid de la 'khor ba'i tshul du bltas pas 'khor 'das kyi 'brel ba chad/ brkyang ba'i tshul gyis bltas pas nyag gcig gral du chud pa'o// de yang sems bcos pa'i gnad ni 'gyu ba hur phyung ba dang / dran pa yas spur ba dang / gsal ba phugs rdib pa dang / gnas pa yul dbyung ba'o// chos lugs ni nam mkha' la ngos gzung // khong du lam drang gnas su gzud pa'o// gsum pa rnam par rtog pa mi gnas par sems dri ma dang bral ba'i man ngag ni/ rlung gis bde sa btsal/ ye shes mtshams dbye/ rtog pa'i mgo phur dran rig lhug par gzhag // phyi yul rnam par rtog pa'i ming med/ de nyid las bcos sa ma rnyed pas nang sems la/ rnam par rtog pa'i ming med/ de nyid gsal ba rang gsal la/ dag pa rang dag tu 'dug pas phyi nang du rtog pa'i zhen pa tsam du yang mi gnas pa'o// bzhi pa nyams ji ltar skye ba dang / bogs 'don pa'i man ngag ni/ dang po dran pa tsam chos lugs kyi rtsis zin nyams yid la byung bas/ lus ngag gi gsal ba shas che ba/ gnyis pa sems lam srol du snang ba'i mtshams shes pa'i nyams ldog pa yid la byung bas/ rtog pa'i sgo 'gags te bde ba shas che/ gsum pa sems kyi byung tshor shes pas rang gi sems las byung bas/ rang sems tshad la phebs pas gnas pa shas che/ bzhi la 'gyu ba yang dag pas nyams la shes rab lnga 'byung bas/ nyon mongs pa'i phugs rdib pas stong pa shas che/ lnga pa yul sems la dbang thob pa'i nyams chos nyid las byung ba'i bsam gtan la 'pho 'gyur med de/ bde stong gsal ba gsum dus gcig las mi bde mi srid pa'o// de lta bu'i nyams rang rgyud la ma skyes na lus gcud pa'i 'khor lo sna tshogs bya/ sems rgya bskyed cing khong bskyung ngo // de ltar byas pas chos las su ma song bas ye shes las ye shes su dag pa'i nyams su myong ba/ rnal 'byor pa'i rgyud la rang gsal/ rang shar du 'byung bar nges so// lnga pa chos nyid sgra la mi gnas pa 'bras bu'i yin lugs sam/ thob lugs gtan la dbab pa rtog pa du ma'i sgra la shes pa mi gnas pas yul chos nyid du gyur pa'o// grag pa sgra tshig gi sgra la mi gnas pas/ rnam rtog chos nyid du 'gyur ba'o// grag pa yul snang gi sgra la dbang po mi gnas pas myong ba chos nyid du gyur pa'o// de ltar sgra la mi gnas pa mthong bas sku gsum kyi rgyas thebs pas/ gsal ba rang shes su zin pas 'bras bu 'khor bar ldog med/ gnas pa sku gsum du zin pas/ dgongs pa bcos pa med pas 'bras bu bden pa ya ma bral/ bde ba sku gsum gyi rtsis zin pas/ bskyed rdzogs kyi mtshoms med de 'bras bu zung 'jug stong pa kho na gnas pa'o// mchog tu dmigs pa bcad pa'i rim pa ni 'jug pa bskyed pa'i yan lag dmigs bcad pas/ rang sems la dkyil 'khor rnyed pa dang / lha la dmigs pa bcad pas lus kyi bzlog mtshams shes pa dang / yi ge 'brug sgra'i dmigs pa bcad pas ngag gi nus pa rnyed pa dang / 'phro 'du kha dog gi dmigs pa bcad pas yid kyi bde ba thob pa'o// 'jug pa skyed pa'i yan lag ni tshad med pa bsgom pa dang / stong pa bsgom pa la sogs pa ste/ de dag rnams rang zhi rang dag tu rnal 'byor pa'i rgyud la khyer bar sems nyid stong pa 'od gsal/ rang bzhin skye med rtogs pas bsgom bya chos nyid las blo bzlog // de la blo mi gnas pas chos nyid zab mo rang rtags kyi 'khor lo las lta ba'i sa med pa'o// lha la dmigs pa ni dus thams cad du yi dam gyi lha bsgom pa lam du byed pa ste/ de nyid rang rgyud du 'dzin pa'i dmigs pa bcad pas lus la zhen pa rang rgyud du 'dzin pa'i yul gang la bdag tu sems pa de nyid lam byung du snang bas 'khor rkyen dmigs pa tha dad du byung bas/ rang bzhin du blo chos nyid rang sgra la mi gnas khyad par du yid la byed pa'i dmigs pa rang chod pas sems chos nyid sgra la mi gnas te/ chos sku lus kyi bzlog mtshams shes pas stong pa nyid sgra dbang du ma gyur pa'i chos nyid du gyur pa'o// yi ge'i 'bru'i sgra ni phyi'i snang ba bems po rnams la sngags kyi sgra'i dmigs pa tha dad pa na phyag mtshan stong gsal sgra'i dmigs pa/ 'phro 'du 'od kyi sgra'i dmigs pa'o// de rnams 'gyu med rtsa stong du gcad pas rang rkyen yul du ma zhen/ yul 'gags pas sgra tshig sngags su gsal la/ brjod pa phreng lugs su rdzogs pas/ ngan lam srol du chud pas ci byas sngags tshig tu gsal tsam na bdag rkyen 'gag pa ni/ ngag la dbang thob pa'o / 'phro 'du kha dog gi dmigs pa ni/ zhi ba dkar por dmigs pa dang / rgyas pa la ser po/ dbang dmar po/ drag po ljang gu la sogs pa de rnams snang ba rang dag tu bcad pas rgyu dang rkyen yongs su dag pas tshad du kha dog rang rgyud du zhen pa las blo bzlog // de nyid log par ngo shes pas rtag tu bya ba byed pa lta ba 'gag // de nyid 'gags pas yin lugs stong par ngo shes gtan la phebs pas/ yid kyi 'jug pa rang sar grol bas yid rang byung du bde la/ snang lugs rang shar du gtan la phebs pas gsal ba rang gi chos nyid du gtan la phebs/ yid kyi dmigs pa rang chod pas yid nyid rang snang du bde ba'o// de ltar sgra gang la mi gnas na/ bskyed pa'i rim pa dmigs pa yan lag dang bcas pa la mi gnas pas chos nyid sgra rang grol gyi bsam gtan zhes btags kyang 'gal ba med do// sngags kyi sgra la mi gnas pa'i phyir 'jig rten grags 'dzin gyi sgra la sogs pa la lta ci smos te/ chos nyid rnam par dag pa'i rang sgra don tshad ma/ rtags tshad ma/ don rtags tshad la phebs pas dmigs pa sgra'i zhen pa las rang log pas chos nyid du mthong // sku gsum slar mi ldog pas sgra la mi gnas pa'i bsam gtan zhes bya'o// de'i phyir chos nyid zab mo sangs rgyas kyi spyod yul du gyur pa rnal 'byor pa'i rang rgyud dang gnyis 'brel pa'o// sgra la mi gnas pa'i bsam gtan zhes bya ba rnal 'byor pa'i 'khor rkyen drungs nas 'don pa/ slob dpon chen po dpal mar me mdzad bzang pos mdzad pa rdzogs so// 