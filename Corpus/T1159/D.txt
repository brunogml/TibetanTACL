// @##// rgya gar skad du/ bo d+hi tsaR+Ya pra dI pa nA ma/ bod skad du/ byang chub spyod pa'i sgron ma zhes bya ba/ 'jam dpal smra ba'i seng ge la phyag 'tshal lo// sgrol ma la ni phyag 'tshal nas// dam pa skyes mchog rnams la 'dud// 'gro ba sdug bsngal gdungs pa la// zhi byed bsil ldan dri med bshad// 'jig rten khams 'di mi rtag ste// dper na 'ja' tshon yal dang 'dra// lo zla tshes grangs 'chi dang nye// bu tsha la sogs grogs rnams dang // bor nas gcig pu 'gro dgos na// bar do bzhi las 'chi ba'i tshe// sdug bsngal ri bos mnan pas sdug // bdun tsho bdun du bar do ru// gshed pos 'tshe zhing sdug re bsngal// ma rig 'khrul pas lus blangs te// nyon mongs lnga yis sems kyang dkrugs// dper na shing rta'i 'khor lo bzhin// 'gro ba drug gi sdug bsngal myong // sdug bsngal bzhi sogs sdug bsngal bas// de phyir byang chub bsgrub par bya// le lo g.yeng ba rab spangs te// shes rab gsum la blo sbyangs la// rtag tu dur khrod gnas su 'dug // dran pa bzhi dang ldan pa yis// tho rangs langs te khrus byas la// dad dang mos gus sngon btang ste// byang chub sems dang rab ldan pas// 'gro ba bu bzhin gdung bar bya// gsum la skyabs 'gro ma nyams bya// bden pa'i chos la the tshom spang // 'dod pa spel phyir chu sbyin gtang // mchod bshags la sogs kha ton bya// gru yi tshul du lus kyang btsal// bag yod spyod lam blo gros zab// lha dang mi 'bral bsam pa bzang // dang po byung bas dkon mchog mchod// kha zas kun las rnal 'byor bya// lhag ma 'byung bo rnams la bsngo// bshang gci rnams kyang sbyin par gtang // smon lam rgya chen gdab pa'o// chos su 'gro ba'i tshig kyang brjod// sAts+tsha gdab cing srog kyang gdon// bsod nams tshogs ni ci nus bsags// ye shes tshogs kyang de bzhin te// sdom pa gsum dang ldan par bya// pha rol phyin pa drug spyad de// dbang bzhi rdzogs pa'i rnal 'byor bya// bskor ba bya zhing lus kyang bcag // 'byung ba bzhi ni ro snyoms te// mtshan mo nang gi spyad pa bya// srod la gtor tshogs chen po gtang // nam phyed tshogs kyi 'khor lo bskor// phyi bcud nang bcud rang sor gzhag // nam smad dge ba'i gnyid kyang log // spyod lam rnam bzhi'i chos la bsdu// ma yengs chu bo'i rgyun ltar spyad// sgyu lus 'od gsal bsre ba yang // sum cu rtsa bzhi'i gdams pa'i don// sems nyid las su rung bas ni// rang dbang rgyal po sems la thob// de phyir rnal 'byor brtson par spyad// byang chub spyod pa'i sgron ma zhes bya ba rje btsun ka ma la shI las mdzad pa rdzogs so// // paN+Di ta kha che dz+nyA na gu h+ya dang / ong po lo tsA bas bsgyur ba'o// 