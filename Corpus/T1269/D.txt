@##// rgya gar skad du/ badzra DA ki nA gI ti nA ma/ bod skad du/ rdo rje mkha' 'gro ma'i brda'i mgur zhes bya ba/ rje btsun ma la phyag 'tshal lo// rdo rje mkha' 'gro mas rtogs pa'i lta ba'i brda bstan pa/ gser gyi ral gri til ngar ldan pa da phyung la// bung bas me tog rtsi bcud ma lus myang bar gyis// chu bran sna tshogs rgya mtshor gcig go lan tshwa'i ro// me long bzhin ni byad yin gud du ma sems cig // chu yi zla ba 'di la byis pa ltad mo byed // bu ram gzugs 'di tha dad snang yang mngar ba'i ro// nam mkha' gzugs su mthong ba'i byis pa snying re rje// ri bo rlung gis bskyod du med pa shin tu gces// ta la'i sdong po bregs na mgo rtsa gnyis ka skam// nam mkha'i kha dog rkyen kyis 'gyur ba ngo mtshar che// 'dab chags mkha' la gnas kyang grib ma sa la rgyu// shel gye kong bu'i mar me 'di la dri ma med// rmi lam sad pa'i skyes bu 'di ni blo sems bde// gzings la gnas pa'i bya rog gang bder 'gro bar gyis// khang stong nang gi khyi rkun 'di ni ltad mor che// shel la tshon gyis bskus kyang gting nas 'gyur ba med// rang gis bsags pa'i gser la ka 'jis brdar mi dgos// ded dpon lam rgyus can dang 'grogs na nor bu lon// drang srong nags la chud pa 'di ni ngo mtshar che// ku sha rlung gis bsgul ba'i rtsa ba a re 'khrul// gdeng med gyad kyi spyod pa byed pa snying re rje// sman dug 'dres pa 'di yi gnyis ka'i nus pa nyams// glang po'i gzugs brnyan 'di la khal gyi nus pa med// rin chen snod du bzhag nas 'tsho ba grong du slong // nam mkha' gos su gyon nas 'byung ba gnas su thim// khur bar chu blugs skyes bu de yis smra ma shes// rgyal po'i rjes gnang thob pas gshed ma la mi 'jigs// ral gri'i 'khor los mtshon cha gang yin gtub par byed// 'dab ma gnyis dang ldan pa'i sems can mkha' la 'gro// a ma mthong ba'i byis pa gzhan gyis 'khrid du med// sa bon rgyu 'bras gnyis kyi nus pa mkha' la bskams// nyi ma mkha' la shar ba'i rgyu skar zil gyis gnon// snying phyung de nas yan lag g.yob par ga la nus// mtho yor mi ru shes pas de tshe 'jigs dang bral// sbrul nag mtshon gyis zin na dug gi gnod pa bral// rtsi yi rgyal pos 'bru rnams bcud du sgyur bar byed// rgyal bu pha dgos bzang po 'di la rtsol ba med// dbul po rin chen gling du sna tshogs thabs kyis zhugs// 'thor rlung chen pos stong gsum 'jig rten g.yeng bar byed// dus mtha'i me yis srid gsum sreg par the tshom med// bskal pa'i chu yis snod bcud ma lus gzhi nas 'khru// zhes gsungs so// // lta ba'i brda rdo rje mkha' 'gro ma'i mgur/ bam po dang po/ sangs rgyas mkha' 'gros ting 'dzin nyams kyi brda bstan pa/ drod gsher ldan pa de tshe sa bon gdab pa'i dus// sa bon skyed med btab pas myu gu bskyed du sla// gyen thur lam la chu bo 'bab par 'gyur// nags tshal khrod du shing rta 'dren pa'i skyes bu blun// rin chen sna bdun ldan na 'khor los sgyur rgyal rgyu// so ma btang ba'i rdza ni chu la reg pas 'jig // seng ge'i 'o ma snod ngan nang du blugs mi bya// dbul po'i lus 'di dal bar mi bzhag cis kyang bkol// sna tshogs rgyu las sgra snyan 'byung ba ngo mtshar che// zhun sbyong lags pa'i rin chen 'di ni bkol na bde// so mtshams srung ba'i skyes bu 'di la dngul chu blud// nad kyis gdungs par gyur na thur ma gtad par bya// nor bu rin chen rgyal mtshan rtse la phyar nas kyang // mchod pa byas na dgos 'dod sna tshogs 'byung bar 'gyur// 'a ma srin mos khyer ba 'di ni dran gyis la// skyes bu stobs dang ldan pas seng ge'i gsob gon nas// nyi zla'i steng du dpa' bo'i gdong la blta bar bya// rgyal po'i rkun mo gang yin de ni rtsad bcad nas// gyad kyi nor bu 'di ni thabs kyis btsal bar bya// glang chen smyon pa mi rtse yan du bcug pas srun// chu yi rnyog ma ma bsgul bzhag pas rim gyis dngas// bya ba zin pa'i skyes bu 'di ni blo sems bde// lan tshwa'i rdog po 'di la chu'i thigs pa gzan// chab rom nyi mas gdungs pa 'di ni chu ru 'gro// dug la sngags kyis btab pa 'di ni sman gyi mchog // lbu ba chu yin 'di la tha dad yod ma yin// sprin rnams gtor ba'i rlung po 'di la nan tan bskyed// gsal bya gsal byed med pa'i sgron me bde ba che// chu bo cha dang rtag tu 'grogs pa shin tu gces// 'gro ba bzang mo'i mya ngan 'di ni yid la zhog // nam mkha' yid can 'di ni shar gyi phyogs su 'gro// // zhes bsgom pa'i brda mkha' 'gro ma'i mgur/ bam po gnyis pa/ til kyi sgron me bum pa'i nang du sbar bar bya// tshes gcig zla ba 'di ni skyed du rim gyis 'phel// 'gro ba bzang mo rang gi phru gu gso ba mkhas// 'dab chags sgo nga'i ched du gab pa 'di la ltos// chu lud 'dzom pa'i 'bras bu myur du smin// 'tsho byed mkhas pa sman gyi nus pa sna tshogs brten// nags kyi me la rkyen rnams sna tshogs grogs su 'ong // gzhon nu ma yi bde ba khyod kyis smra nus sam// nam mkha'i ri mo 'di la gces par ma 'dzin cig // skyi ser 'di yis chu yi lbu ba dbyings su bdas// nam mkha'i sgron me dus rnams kun du sbar bar bya// dngul gyi me long 'di ni yengs pa med par phyi// ri rab mthon po'i rtse la byin pa 'di ci sems// bung rtsis myos pa 'di yis ci smras smyon pa'i tshig // nad rnams 'byin pa'i sman mchog skran du gyur pa yod// pad+ma'i rtsi bcud 'thungs pa'i bung ba phyir mi lta// shel gyi mchod rten ma mthong bar du lta ba gces// sgron me lag na thogs pa'i skyes bu snang lam bde// khang du seng ge'i snying gis rtag tu brgyal bar 'gyur// gser 'gyur rtsi yis dngos po bzang ngan med par 'joms// chu bo chen po zhon nas nam mkha'i bya lam snyag // chu bo'i rgyun chad de dus rang thag 'khor mi nus// 'khor lo'i srub thag chad pa'i rdza mkhan blo sems bde// sprin gyis nam mkha'i ngang las byung zhing de ru dengs// bltas kyi bltas kyi nam mkha' 'di ni mthong ba 'gags// // nyams kyi brda mkha' 'gro ma'i mgur/ bam po gsum pa// skyes bu nad kyis zin pa'i blo sems dran gyis la// dur khrod wa mo 'di yi spyod 'gros blta bar bya// nags tshal khrod na ri dgas dman ma gnas pa ltos// rgyal po'i btsun mo 'di ni su la'ang 'jigs pa med// rdo yi mi la 'gran par nus pa ngo mtshar che// nags na gnas pa'i spre'u 'di yi spyod pa 'am// yang na rgyal bu gzhon nu 'di la blta bar bya// mkha' la rgyu ba'i bya bran 'di 'dra ci yi phyir// 'bru yi mdzod du bkres pas nyen pa snying re rje// phye ma leb kyi spyod pa 'di 'dra su yis phod// dong gi btson 'di thar ram yid la bya bar rigs// sdug bsngal rgyan du mthong ba'i glang po sgog la dga'// mtsho yi nang nas smig rgyu snyag pa'i ri dgas snying re rje// rin chen gling nas stong log byed pa'i ded dpon blun// nam mkha'i rlung dang 'grogs pa phyogs bzhir kun du rgyug // glang chen shugs kyis bag ma tshobs la khyi sha zo// smyon pa'i rjes su 'brangs nas nam mkha' sman mchog ster// nags la gnas pa'i ri dgas 'di ni yan par bye// 'dab chags mkha' la rgyu ba 'di yi rkang rjes ltos// ral gri lag na thogs pa'i mi de gang phrad gsod// gyad kyi spyod pa 'di la sems can phra mo skrag // khyi phag gnyis kyis bram ze'i gsang tshig rlung la bskur// mi mgo skam po la ni shing gi skyes bu dga'// gyi ling sgrog dang bral na kun du rgyug par rigs// kha ba'i nus pa mtsho la gnas par mi 'gyur ro// shing lo rlung gis khyer ba 'di yi rtsad mi chod// nyi zla lta bur gyur na skar ma'i tshogs dang 'grogs// gru pa 'di yis skya ba nya ra bya bar rigs// dug 'di rma bya'i zas yin gzhan rnams phung bar byed// 'dab gshog med par mkha' la 'gro ba dor bar bya// // spyod pa'i brda mkha' 'gro ma'i mgur/ bam po bzhi pa/ shel sgong yongs su dag na 'od zer nang nas 'char// nam mkha'i gter la spyod pa'i skyes bu dbul dang bral// snying gi dbus su pad+ma'i ge sar smin par sla// drod tshad ldan pa'i 'o ma rtsol bas mar du 'gyur// stong pa'i snod 'di nam chag tshe na nam mkha' 'dres// 'ja' tshon dus kyi mkha' la yal ba rnyed mi 'gyur// nam mkha'i cho 'phrul sna tshogs 'di 'dra ngo mtshar che// 'khor los sgyur rgyal sna tshogs gnas nas bsdu ba mdzad// rgun 'brum 'bras bu bsgul bas mi smin bzhag na smin// nor bu yon tan sus byin 'di yi bsam pa ci// nyi zla mkha' la 'char ba 'di la rnam rtog med// stong pa'i cho 'phrul 'di yis lo tog 'bras bu smin// nam mkha'i dbyings 'di sna tshogs ston pa gang gi rkyen// chu snod du ma'i zla ba'i gzugs brnyan shes par kyis// // 'bras bu'i brda mkha' 'gro ma'i mgur/ bam po lnga pa/ mkha' 'gro ma'i brda bam po lnga pa zhes bya ba gsang mdzod na shog dril du gnas pa las/ dbyings kyi gtso mo rnams kyis bka' bgros nas rje dam pa rgya gar la gnang // slad kyi ding ri zla 'khor du zha ma lo tsA bas bsgyur nas bla ma byang chub sems dpa' kun dga' la gtad/ 'di khyad par gyi mgur chen po brgyad las brda skor rnam pa bzhi rdzogs so// 