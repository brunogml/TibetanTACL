@##// rgya gar skad du/ shrI tsakra saM ba ra maN+Dal bi d+hi ta twa a ba ta ra nA ma/ bod skad du/ dpal 'khor lo sdom pa'i dkyil 'khor gyi cho ga de kho na nyid la 'jug pa zhes bya ba/ dpal rdo rje sems dpa' la phyag 'tshal lo// srid las grol zhing yon tan mtha' yas dang ldan 'bras la nyer sbyor ba// rin chen sgron gyur bla ma mchog ste 'jig rten ston pa rdo rje sems// skyon bral zhabs la nyer btud 'gro la rnam brtses 'khor lo sdom pa yi// dkyil 'khor cher 'byung cho ga mchog ldan gyur pa de nyid la 'jug bshad// de nyid dbang bskur sngon 'gro bas// gsol 'debs slob ma'i mtshan nyid dag // gnas lnga'i yon tan 'dzin pa 'am// dad pa yis ni nges 'gro ba// theg gsum don las mi 'da' zhing // theg pa mchog la mngon dga' dang // slob dpon la ni rab dad cing // 'gro la snying brtse bden par smra// mchog 'dod don la sbyor nus pa// rab dang snod du yongs shes nas// sku gsum po yi cho ga yis// dang por lha ni bsnyen par bya// dpa' bo lha mo khri phrag gsum// stong phrag nyi shus 'khor lo gsum// phyi dang nang gi 'khor lo gnyis// stong phrag phyed dang drug tu bzlas// 'bring ngam chung ngu'i tshul gnas na// dkyil 'khor dbang po 'bum du ste// de bzhin mkha' 'gro stong phrag bcu// bzlas te lha rnams mnyes par bya// ye shes mchog la khri phrag ste// sbyin sreg mchog gis nye bar mchod// lha rnams mnyes par ma gyur na// sgrub po grub la mi brten cing // de yis 'gro ba gzung mi nus// de bas sngon du nges bya ba/ bsnyen pa gsum po rnam par spyad// 'khor lo mchog sogs phun tshogs nas// maN+Dal me tog dang ldan pas// lan gsum du ni gsol ba yi// cho gas tshul bzhin bsgrub par bya// dpa' bo 'byor pa'i dus shes nas// brtser ldan yongs su dag pa'i blos// 'jigs bral dpa' bo'i sems kyis ni// 'gro ba bsgral zhes rnam bsams te// ri bo ri sul tshang tshing phug // sman ljongs rgya mtsho'i 'gram dang ni// gdod nas grub pa'i dur khrod dam// phun tshogs 'tshe ba med pa dang // dben zhing gang du yid 'jug pa// der ni dpal chen dkyil 'khor bri// dpal ldan khrag 'thung rnal 'byor gyis// zhing skyong gnas kyi bdag po dag // legs mchod khru gang gru bzhi pa'i// maN+Dal byas te me tog gtor// lha rnams bskyed de mchod pa dang // bstod sogs las kyi mthar thug par// byas nas gsol ba gdab par bya// dus gsum 'byung ba'i mgon po rnams// bdag la brtse bas dgongs su gsol// mgon po rgyal ba sras mchod cing // slob ma rnams la sman slad du// dpal ldan rdo rje he ru ka'i// dkyil 'khor dam pa 'brir 'tshal ba'i// dpa' bo rnal 'byor ma rnams kyis// bdag la byin rlabs mchog gnang mdzod// lan gsum du ni nges byas nas// dur khrod bdag po rnams bkug ste// me tog gtor ma'i mthar thug par// mchod nas gsol ba'i tshig dag ni// khams gsum gnas pa'i lha dang klu// gnod sbyin dri za lha ma yin// gang dag rdzu 'phrul che ldan zhing // 'byung po bstan pa la dga' ba// bdag la dgongs par mdzad du gsol// sangs rgyas rnams la mchod pa dang // sems can kun la phan don du// sa phyogs dge gnas 'di nyid du// dam pa'i dkyil 'khor cher 'byung ba// ji ltar bsams pa'i las byed na// khyed kyis bar chad ma byed par// dge ba'i grogs po nyid du mdzod// de ltar khyed la bdag gis ni// don rnams gsol gyis mi slu bar// rmi lam la sogs mtshan ma dang // legs nyes ltas rnams bstan du gsol// de ltar lan gsum gsol btab nas// sa sbyang ba ni brtsam par bya// zhi ba 'am drag po las byung ba// sbyin sreg dag ni byas pa'am// las kyi chu yis gtor byas nas// dpa' bo las kyi rdo rje yis// dngos grub rnam pa gsum gyi phyir// pus mo'am lte ba'am lkog ma yi// mtshams nub bar du sa brkos la// sdong dum sol ba gseg ma dang // gyo mo rus pa phub ma thal// gos rus rdo dang pha gu rnams// bsal byas nas ni legs par brtag // zug rngu'i nyes pa thams cad ni// gal te dbyung bar ma nus na// lag pas bya ba cing gsang sngags bzlas// de yi sbyang ba de yin te// zug rngu'i nyes pa skye mi 'gyur// chu'am sas ni yongs brtags nas// ltas ngan pa ni spang bar bya// sman 'bru rin chen lnga bcug nas// dri yi chu dang rnam bsres pa'i// sas ni khung bu dgang bar bya// der ni 'thas par bcag byas nas// sngags pa rnams kyi dngos grub rgyu// shar dang byang du gzhol bar bya// dbus su mtho bas rgyal srid dam// rig pa 'dzin pa'i gnas dag thob// byang du mtho bas 'ching ba'am// nor rnams nges par 'jig par byed// ji ltar bshad pa'i shar mtho bas// myur du rigs rnams zad par byed// dbus su dma' bas grub med cing // sgrub pa po ni 'joms dang ldan// de lta'i skyon rnams yongs spangs te// khru gang nas brtsams khru stong ngam// khru ni bcu gnyis dang ldan par// gru bzhi shin tu mdzes par bya// mchod pa'i sa dang ldan byas te// shin tu dog par mi bya'o// lci ba sa la ma lhung bas// dkyil 'khor sa ni legs par byug // dur khrod kyi ni thal ba dang // mi 'chi bcu phyed byas pas byug // me tog sil mas legs bkang ste// bdag nyid dpal ldan khrag 'thung gi// cha lugs legs par gnas byas nas// sems dpa'i skyil krung sbyor ba yis// dang por tshogs ni rab rdzogs pas// b+hu khaM zhes ni mngon brjod nas// sa ni nam mkha' bsam bar bya// hUM laM hUM las rdo rje yis// rnam bskyed rdo rje bsdams pa dag // bkan byas nas ni sngags 'di brjod// oM me di ni badzrI b+ha ba badzra ban+d+ha hUM/ de nas bzlas pa'i mthar thug par// mkhas pa yis ni bsgom byas nas// rigs bzhi nga rgyal legs 'chang ba'i// rdo rje dril 'dzin las kyi bdag // gsol ba 'debs par dmigs byas te// de bzhin gshegs pa kun zhi ba// de bzhin gshegs pa kun gyi gnas// chos kun bdag med pa yi mchog // dkyil 'khor dam pa bshad du gsol// mtshan rnams thams cad yang dag rdzogs// mtshan med thams cad rnam par spangs// kun du bzang po sku yi mchog // dkyil 'khor dam pa bshad du gsol// zhi ba'i chos ni mchog las byung // ye shes spyod pa rnam spyod pa// kun du bzang po gsung gi mchog // dkyil 'khor dam pa bshad du gsol// sems can kun gyi sems chen po// rang bzhin dag pa dri ma med// kun bzang thugs mchog kha lo sgyur// dkyil 'khor dam pa bshad du gsol// de ltar gsol ba'i tshig thos nas// rnam rgyal he ru kar byas te// mig gnyis ma dang Ta las byung // nyi ma zla ba rab bsgoms la// de dbus hUM las rdo rje che// nag po khro tshogs 'od 'phro bsam// rkang mthil aHlas sna tshogs kyi// rdo rje 'od zer dang ldan dgod// rdo rje dril bu kha T+wAM 'dzin// dkyil 'khor nam mkhar bteg nas kyang // rdo rje lta ba dang bcas pas// byang shar gyi ni mtshams 'dug ste// rdo rje gsor bar mngon brtson pas// sku gsung thugs kyi rdo rje can// sangs rgyas deng du bdag la gson// nga ni dpal ldan he ru ka / bka' yi 'khor lor rab sbyor gyis// lha klu lha min gsang ba pa// brjed byed la sogs bgegs kyi tshogs// sa 'dir ma gnas gzhan du dengs// gal te bdag bsgo las 'das na// rdo rje khro bo bzhin 'bar ba'i// rdo rje rab tu 'bar ba 'dis// mgo ni tshal pa brgyar 'gas shing // 'jig par 'gyur bar gdon mi za// dpal ldan khrag 'thung nga ror ldan// lan gsum du ni brjod par bya// g.yas nas lan gsum bskor ba dang // hUM zhes bya ba rab brjod nas// rdo rje gom pas 'gro ba dang // shar dang lho dang nub dang byang // g.yon brkyang ba dang g.yas brkyang dang // zlum po dang ni sa ga rnams// lan gsum du ni bsgrims te bya// rdo rje khro mo dang ldan pas// gom stabs rnam pa brgyad du 'gyur// de nas dbus su 'ongs nas kyang // sor ni bcu gnyis dang ldan zhing // seng ldeng la sogs dri mar bskus// dar dmar me tog phreng btags pa'i// phur bu bcu ni byas nas kyang // bgegs dgrar byin brlabs zhal bzhi pas// dgug pas bka' yi 'khor lo spyad// dbang ldan la sogs phyogs bcur gdab// mtha' yi dbyangs yig las byung ba'i// sa ni sna tshogs rdo rjer bya// rdo rje lta ba'i sbyor ba yis// ra ba dang ni dra ba bya// bdag nyid go chas rnam bsrungs nas// dpa' bo brtan par gnas pa bya// sa'i cho ga ste dang po'o// // de nas nang par sngar langs te// mchod pa kun dang rab ldan pas// rnal 'byor rnam par rdzogs dmigs te// dkyil 'khor dbus su 'dug nas ni// sa gnon pa yi phyag rgya yis// Tak+ki ni hUM dzaHoM haM// sngags des gser gyi mdog ldan zhing // rtag pas ral ba'i tshogs mtshan pa// rgyan mdzes gser gyi bum par ldan// pad+ma dkar po la gnas shing // bdag la bka' nod lha mo lha// mchod yon zhal bsil sogs phul nas// spos snod rdo rje dril 'dzin pas// skyob pa sangs rgyas thams cad kyi// spyod pa'i tshul dang khyad par gyi// sa dang pha rol phyin pa la// lha mo khyod ni dpang du gyur// skyob pa shAkya seng ge yis// ji ltar bdud kyi sde bcom pa// de bzhin bdag gis bdud sde las// rgyal bar bya ste dkyil 'khor bri// lan gsum brjod pas rjes gnang ste// de nyid du ni thim par bsam// de nas/ ga pur la sogs dri yi chus// dkyil 'khor kun du snyoms par byug // dri zhim dam tshig dang ldan pas// dbus su gru bzhir rang sngags kyis// de bzhin kun du rab tu zlum// rang rang sngags kyis me tog dgod// rang sngags lha yi bdag nyid bsam// mar me la sogs mchod pa kun// lha yi grangs bzhin rnam bkod de// bcu las dman pa nyid mi bya// 'bad de bskyed pa rdzogs gyur nas// 'bar ba'i phyag rgya rab bcings te// rkang pa mnan cing steng du blta// gyen du pheM gyi sgra sgrogs shing // phyogs rnams kun na bzhugs gyur pa'i// dpa' bo rnal 'byor ma rnams ni// spyan drangs dgug gzhug bcing ba dang // dbang du byas te byin gyis brlab// rang rang sngags kyis legs mchod nas// tha dad dam tshig dam tshig ches// mchod de rang rang gsang sngags bzlas// dgyes pa che la rnam bkod nas// sna tshogs mchod pas rab tu mchod// rdzas rnams thams cad bkod nas ni// lha rnams snyan gsan dbab par bya// g.yas par spos snod rdo rje dang // g.yon pas dril 'dzin pus btsugs nas// he ru ka dpal bcom ldan 'das// rig sngags rgyal la phyag 'tshal lo// thugs rje'i bdag nyid can rnams kyi// dkyil 'khor bdag ni bri bar 'tshal// slob ma rnams la brtse ba dang // khyed rnams la yang mchod pa'i phyir// bcom ldan bdag ni gus pa la// de ni gnang ba mdzad pa'i rigs// 'gro ba'i 'khor lo don mdzad pa'i// sangs rgyas bdag la dgongs su gsol// byang chub sems dpa' dgra bcom dang // gang gzhan gsang sngags lha rnams dang // lha dang 'jig rten skyong ba dang // gang yang 'byung po mthu chen dang // sems can bstan la dga' ba rnams// sha dang rdo rje'i spyan mnga' ba// bdag la dgongs par mdzad du gsol// bdag ming 'di zhes bgyi ba yis// he ru ka 'byung dkyil 'khor ni// yo byad ci 'byor pas 'dri na// deng bdag slob mar bcas pa la// thugs ni brtse bar dgongs nas su// tshogs pa thams cad dkyil 'khor du// byin gyis brlab par mdzad du gsol// de ltar lan gsum gsol btab nas// ra ba dra ba la sogs pas// mtshams bcing ba ni brtan byas nas// g.yas kyis ci bder nyal te brtag // de nas bum pa bya ba ni// rin chen gser ram zangs la sogs// yang na sa yi khams las byung // mgrin mtho lto ba'ang yangs pa dang // mchu 'phyang kha khyer dang ldan zhing // rtsa ba nag pos legs bskus te// bsang bdug bgegs bskrad sngon 'gro bas// dri zhim pa yi chus bkang ste// 'bras kyi so ba mon sran gre'u// nas dang gro dang til dag dang // mu tig gser dang rin chen dang // byu ru dngul ni dri ma med// bya g+h+ri sang g+hi ha sa dang // ha sa de ba kar+Ni ka / me tog kha dog lnga po dang // ga pur gur kum tsan+dan dang // tsan+dan dmar po gla rtsi rnams// sngags bzlas nas ni blug par bya// kha dog lnga yi srad bu dang // mgrin pa gos zung mchog gis dkri// 'dab bcas me tog 'bras ldan pa'i// lcug ma yis ni kha brgyan te// pad+ma'i dbus su rigs kyi mtshan// rang rang bum pa brgyan par bya// me tog phreng sogs mdzes byas te// brgyad ni sgo mtshams la bkod de// bum pa dgu pa dbus su gzhag // shar sgo yi ni g.yon logs su// las kun byed pa rab tu dgod// dri yi dung ni rnam rgyal te// rgyal ba'i steng du dgod par bya// rdo rje spyi bor rab bzhag nas// srad bu yis ni kun du sbrel// bsangs te stong pa'i rang bzhin las// b+h+rUM las bum pa gzhal yas gyur// dang por sbyor bas lha bskyed la// las kun byed par las bdag nyid// dbang bskur mthar thug mchod de bzlas// bdud rtsi yis ni rnam rgyal dag // mthar ni rgyal sogs zhu bar bya// las kun bya bar bka' bsgo ste// brtan pa'i sems su gnas par bya// bum pa lhag par gnas pa'o// de nas slob ma rjes bzung ba// mtshan nyid bzang dang ldan gyur pa'i// mkhas pas slob ma gcig dag gam// gsum mam yang na lnga 'am ni// bdun nam nyi shu rtsa lnga'i bar// zung du ma them yongs su gzung // de las lhag ba'i slob ma dag // yongs su gzung bar mi shes so// mdor na slob ma phan tshun du// nang mi gshin pa mi gzung ngo // tha ma sdom pa lngas gzung nas// gzhan rnams lam la gzung par bya// bgegs la gtor ma sbyin byas te// zhal bzhi pa yi sngags bzlas shing // chang bu dang ni mar mes sbyang // gu gul yungs kar gyis bgegs bsal// til la sdig pa'i gzugs dmigs nas// oM badzra DA ka kha kha khA hi/ bA hi sarba pA paM da ha na b+hasmiM ku ru swA hA/ zhes brjod g.yas dang g.yon pa yis// g.yas g.yon du ni yongs bskor nas// me dang chu la blug par bya// lus kun byed pas bkrus nas ni// bsam pa bzang la gzhag par bya// sngags kyi dngos grub don gnyer gang // 'di na dkyil 'khor 'jug par byed// de las gzhan pa'i dngos grub 'dod// gzhan dag 'jig rten gzhan don gnyer// 'jig rten pha rol don gnyer ba'i// dad pa mang du byed pa yis// blo ldan dkyil 'khor 'jug bya yi// tshe 'di'i 'bras bu 'dod mi bya// tshe 'di 'dod par gyur pa la// 'jig rten pha rol mi don 'byung // 'jig rten pha rol don gnyer skyes// tshe 'di'i 'bras bu rab tu rgyas// slob dpon gyis ni rab tu brjod// bsdus byas rang gi lus nang du// sbyang bya khang skor maN+Dal bya// phul nas gsol ba 'dis btab bo// dga' chen khyod bdag ston pa bas// slob dpon khyod ni dgongs su gsol// byang chub chen po'i tshul bstan pa// mgon po chen po bdag 'tshal lo// dam tshig de nyid bdag la stsol// byang chub sems kyang bdag la stsol// sangs rgyas chos dang dge 'dun te// skyabs gsum dag kyang bdag la stsol// thar pa chen po'i grong mchog tu// mgon po bdag ni 'jug par 'tshal// de ltar lan gsum gsol ba dang // slob ma'i gtso bo la dmigs te// bu tshur theg pa chen po yi// khyod ni tshul chen snod yin te// gsang sngags spyod tshul cho ga ni// khyod la yang dag bstan par bya// rdzogs pa'i sangs rgyas gang 'das dang // de bzhin gang dag ma byon dang // da ltar byung ba'i rdzogs sangs rgyas// 'gro la phan phyir bzhugs pa rnams// de dag kun gyis gsang sngags kyi// cho ga bzang po 'di mkhyen nas// dpa' bos byang chub shing drung du// thams cad mkhyen pa tshad med brnyes// gsang sngags sbyor ba mnyam med des// skyob pa shAkya seng ge yis// bdud sde shin tu mi bzad pa// dpung chen dag kyang de yis bcom// 'jig rten mthun par gshegs nas su// 'khor lo bskor nas mya ngan 'das// de bas kun mkhyen thob bya'i phyir// bu yis blo gros 'di gyis shig // de nas slob ma thal sbyar te// gsum la skyabs 'gro nas brtsams nas// smon lam gyi ni bar du bya// rdo rje slob dpon sems dge bas// slob ma la ni tshig 'di brjod// gong nas gong du sdom pa ni// bu khyod kyis ni gzung bar bya// 'khor ba las ni bsgral ba yi// thabs ni de las gzhan med pas// de bas 'bad pa thams cad kyis// sdom pa rtag tu bskyang bar gyis// des ni gnod pa rnams bsal nas// byang chub bde ba des thob 'gyur// slob ma sdom la gnas nus na// lag na me tog 'dzin pa yis// dpa' bo'i spyan sngar dam bcas te// sangs rgyas sras bcas thams cad dang // dpa' bo rnal 'byor ma rnams kun// bdag la dgongs par mdzad du gsol// bdag ming 'di zhes bgyi ba ni// dus ni 'di nas gzung nas su// byang chub snying por mchis kyi bar// ji ltar dus gsum mgon po rnams// byang chub tu ni nges mdzad pa'i// byang chub sems ni bla med pa// dam pa bdag gis bskyed par bgyi// sangs rgyas rnal 'byor sdom pa la// tshul khrims kyi ni bslab pa dang // dge ba'i chos ni sdud pa dang // sems can don byed tshul khrims gsum// bdag gis brtan por gzung bar bgyi// sangs rgyas chos dang dge 'dun te// bla na med pa'i dkon mchog gsum// deng nas brtsams te gzung bar bya// nam du yang ni mi spong ngo // rdo rje rigs mchog chen po yi// rdo rje dril bu phyag rgya dag // yang dag nyid du gzung bar bgyi// slob dpon dag kyang gzung bar bgyi// rin chen rigs mchog chen po yi// dam tshig yid du 'ong ba la// nyin re bzhin du dus drug tu// sbyin pa rnam bzhi rtag tu sbyin// byang chub chen po las byung ba'i// pad+ma'i rigs chen dag pa la// phyi dang gsang ba theg pa gsum// dam pa'i chos ni gzung bar bgyi// las kyi rigs mchog chen po la/ sdom pa thams cad ldan par ni// yang dag nyid du gzung bar bgyi// mchod pa'i las kyang ci nus bgyi// bla na med pa'i byang chub sems// dam pa bdag gis bskyed bgyi nas// sems can rnams kyi don gyi phyir// bdag gis sdom pa ma lus gzung // ma bsgral ba rnams bsgral bar bgyi// ma grol ba rnams bdag gis dgrol// dbugs ma phyin pa dbugs phyung ste// sems can mya ngan 'das la dgod// de ltar sdom pa gzung gnas pa'i// snying ga mgrin pa dpral ba ru// g.yas pa'i rdo rje khu tshur gyis// dri yi thig le byas nas kyang // yi ge gsum gyis byin gyis brlab// las kun byed pas bsrungs nas ni// dus 'di nas ni bzung nas su// 'khor ba'i nyes pas ma gos par// mchod pa thams cad dang ldan pas// dus kun du ni bde bar mnos// rang rang sngags kyis me tog sbos// mar me dri rnams dbul bar bya// so shing sor ni bcu gnyis pa// srin bus ma zos bug mdzer med// drang zhing dri yis legs bsgos pa// skud dmar me tog phreng gis brgyan// las kun byed pa bzlas nas ni// shar ram byang shar kha bltas pa'i// slob ma la ni sbyin par bya// ma gas par bca' skyon dag nas// mdun du drang por dor bar bya// bdag la blta na mchog yin te// 'greng na mkha' spyod mthur du bltas// sa 'og nges 'grub phyogs dang mtshams// rang rang gi ni lhar shes bya// dmar ram dmar ser tshad ldan pa'i// srung skud mdud pa gsum ldan pa// dpung pa la ni bcings te bsrung // de nas ngag gi skyon sel ba// sngags 'dis khyor chu lan gsum blud// oM hrIHbi shud+d+haHsarba d+harmAHsarba bA ba ni tsA s+ya saM sho d+ha ya/ sarba bi ka wA na a pa na ya hUM/ de nas slob ma rnar blags te// dga' bskyed spro ba'i chos bshad bya// 'jig rten du ni kun mkhyen dag // u dum+WA ra'i me tog bzhin// brgya lam na ni res 'ga' zhig // 'byung 'gyur na yang mi 'byung ngo // gsang sngags spyod pa'i tshul 'byung ba// gang gis mnyam med sems can don// mya ngan mi 'da' byed par nus// bskal pa bye ba du ma ru// sdig ba byas par gyur pa gang // de kun dkyil 'khor 'di 'dra ba// mthong bas byang bar 'gyur lags na// grags pa mtha' yas sngags spyod pa'i// tshul la gnas pa smos ci dgos// skyob ba'i gsang sngags bzlas na ni// go 'phang bla na med par 'gyur// gang dag mchod pa mchog 'di la// blo gros brtan zhing mi g.yo ba/ de dag gis ni ngan 'gro'i rgyun// sdug bsngal kun 'byung rab tu bcad// bdag nyid chen po khyed rnams kyis// rnyed pa mnyam med de ring rnyed// gang phyir rgyal ba sras bcas pa// bdag nyid chen po kun gyi ni// bstan pa 'di la khyed rnams kun// yongs su bzung ste skye bzhin bar// de phyir khyed rnams theg chen la// sang ni rab tu skye bar 'gyur// theg pa chen po cher 'byung ba'i// lam mchog 'di ni dpal dang ldan// khyed rnams der ni dong bas na// rang 'byung skal ba chen po bas// 'jig rten thams cad mkhyen pa yi// de bzhin gshegs pa rnams su 'gyur// don bshad bsrung ba byas nas ni// sngags kyis sbyangs pa'i ku sha dag // stan dang sngas su sbyin bar bya// rmi lam dge ba'am mi dge ba// nang par de la'ang rab tu zlos// sdig pa las kun byed pas gzhom// slob dpon la ni mi dge ba'i// ltas dag mthong na langs nas ni// zhing skyong mkha' 'gro thams cad la// gtor ma cho ga bzhin du sbyin// yi ge brgya pas brtan byas shing // srung ba'i 'khor los kun du spyad// dpa' bo'i zhal gyi sngags la sogs// thams cad kyang ni bzlas byas te// go chas bdag nyid bsrung ba dang // dpa' bo rnal 'byor ma rnams la// gsol btab rgyan sogs nga rgyal blang // me yi las la kun brtson pa// bgegs rnams thams cad zhi bar bya// lhag par gnas pa'i cho ga'o// // dpa' bos nang par sngar langs te// khrus byas shugs kyis rgya bcings la// gnas bcas lha ni nam mkhar dgod// bum sogs gdan la legs bzhag nas// zhal bzhi pas ni thams cad bsrung // dri zhim pa yi chus gtor nas// shes rab thabs kyi rang bzhin gyi/ kyi// grogs dang lhan cig thig gdab po// ma nyams ras bal gtsang ma las// rang gi shes rab lhan cig tu// kha dog lngar bcos srad bu bsgril// nyis 'gyur du ni tshad byas te// sgo yi nyi shu cha nyid do// ma snyoms pa ni rnam bsal te// grims dang mdud pa'i skyon bral ba// shar dang nub tu kha bltas pa'i// sgrub pa pos ni rab tu brkyang // ye shes lnga las byung ba yi// srad bu lnga lnga rnam phye ste// rang nyid he ru kar byas pa'i// mig gnyis nyi zlar dz+dzaH yi 'od// 'bar ba'i lta bas ye shes dgug // gnyis med gnyis med gsang sngags kyis// lnga po legs par bsgril bar bya// pad+ma'i snod du bzhag nas kyang // sangs rgyas kun gyi mkha' 'gro dang // dpal chen snying po yongs bzlas nas// mchod de spos ni dbul bar bya// khrag chen gyis ni spangs pa yi// sum sgril skud pa tshad ldan pa// bdud rtsi tsan+dan dkar po yis// legs par byugs te thig gdab bya// oM badzra sa ma ya su tra mA ti kra ma hUM/ sngags des thig skud legs btang la// grogs kyis dz+dzaHgsum mngon brjod nas// skud pa rab tu brkyang bar bya// shar dang nub tu kha bltas la// g.yon pa'i rdo rje khu tshur gyis// lte ba yi ni phyogs bzung nas// slob dpon rdo rje dang bcas shing // dang por tshangs pa'i thig gdab bo// ltas ngan byung na dngos mi 'grub// chad pas slob dpon 'chi 'gyur zhing // ring thung khyer na nad kyis 'debs// phyogs 'khrul slob ma nyon mongs 'gyur// de bas 'debs pa thams cad kyis// rab tu bsgrims te gdab par bya// byang dang lho yi sgor gnas te// tshangs thig gnyis pa gdab par bya// ma lus 'jig rten khams bzhugs pa'i// sangs rgyas la sogs khyed rnams kyis// 'gro don mdzad pa'i dus yin te// thig gi sgras ni bskul bar bsam// g.yon nas bskor ba'i sbyor ba yis// rnam pa kun du thig gdab bya// mtshams kyi cha ni g.yas su ste// me dang rlung gi phyogs gnas nas// mtshams kyi thig ni yang dag brtsam// srin po 'byung po'i phyogs 'dug nas// gnyis pa yang na de bzhin no// me yi mtshams nas byang du blta// shar gyi thig ni gdab par bya// rlung nas lho ru kha bltas te// nub du srad bus gdab par bya'o// slob dpon rlung gnas shar du blta// byang du thig ni yang dag bri// me nas nub phyogs kha bltas pas// lho yi thig kyang de bzhin no// ye shes thig ni brgyad kyi rjes// mtshan nyid bzang po rnams bsams nas// cha ni rnam par dbye bar bya// tshangs pa'i thig ni ngos re ru// re re lngar bya nyi shu gdab// pho brang la gnyis ge sar gcig // gsum gsum gyis ni 'khor lo rnams// ka ba gri gug rdo rje phreng // pad+ma 'khor lo re re bya// gcig gis phyi yi khyams yin te// bsdus pa'i tshul la pad+ma dag // pho brang gi ni nyis 'gyur te// thams cad snga ma lta bur shes// sgo ni 'khor lo'i brgyad char 'dod// sgo khyud khyams dang 'dra ba yis// mkhas pas cha yi phyed du bya// rtsig pa dang ni ba ku li// shiR+Sha ka ni de yi phyed// dgu yis rta babs ka bar bcas// mdzes par tshon gyi sa bya ste// tshon gyi sa yi nyis 'gyur du// phyi rol 'od kyi dkyil 'khor bya// 'khor lo de yi phyi rol du// shing la sogs pa'i dur khrod bya// nye 'khor mchod pa'i sar byas te// ye shes thig ni de nas kyang // thig gi rim pa'o// // rin chen nam ni khams chen nam// 'bras sogs khams kyi legs sbyangs dang // yang na sa 'am thal ba'am// lo ma rnams kyis bri bya ste// kha dog lnga po thams cad ni// phyag rgya drug pa dang ldan bya// thig las ji ltar 'byung ba bzhin// lnga po lnga ni rnam sprul te// tshon ni rab tu gnas par bya// dpa' bos dbus kyi sar gnas te// shar du kha bltas g.yon pa yi// khu tshur gyis ni bzung nas su// bden pa brjod cing bri bar bya// 'di ni me long dag pa ste// sems can khams ni sgrol byed pa// dpal ldan bde chen rgyal po ste// de bzhin gshegs pa kun gyi gnas// oM badzra tsi tra sa ma ye hUM// lan lnga ru ni brjod par bya// sor ni bcu gnyis tshad ldan par// drang zhing mtho la snyoms pa dang // nas gang gis ni ma 'dres pas// ri mo kun du bri bar bya// sbom pos nad skyed phra bas ni// nor rnams rab tu rlag par byed// 'dres pa yis ni rims 'byung zhing // yo bas rnam 'gras chad pa yis// slob dpon dang ni slob ma dag // 'chi ba nyid du shes par bya// de nas tshad dang ldan pa ru// rab tu 'bad de bri bar bya// rim pas dkar po ser po dang // de bzhin du ni dmar dang ljang // nag po nang du shes bya ste// shar phyogs su ni sngon po che// lho ni ser te nub ni dmar// byang du ljang gus rnam par mdzes// lte ba dmar zhing ge sar ser// sna tshogs mdog bad gri gug sngo// ljang ku dkar dang dmar ba yi// gzhi la sngo dmar dkar ba yi// 'khor lo gsum ni legs par bri// khyams ni shel 'dra dra ba'i sa// bai DUr+ya ltar sngo bsangs nyid// gser ram rnam lngas ba ku li/ shiR+Sha ka ni dkar po ste// rta babs kha dog sna tshogs nyid// rdo rje 'od sogs pad+ma bzhin// rin chen phreng dang nyi zla dang // rnga ma dar dang 'phan la sogs// rgyan ni sna tshogs bri bar bya// khyams la gzugs sogs mchod pa ni// bzhi bcu ru ni tshang bar dgod// rdo rje gri gug gri gug dang // bum pa dkar po pad snod ldan// dbus kyi pho brang dag la dgod// rdo rje pad+ma 'khor lo dag // gri gug dang ni ldan bya zhing // mthar ni gri gug yang dag dgod// 'od kyi dkyil 'khor dang ldan pas// rnam pa kun du mdzes par bya// slob dpon gyi ni las mthong nas// 'di dag kun du spyad par rigs// rdul tshon gyi rim par phye ba ste bdun pa'o// // rdo rje dril 'dzin dpa' bo yis// lan gsum du ni yongs bskor nas// dkyil 'khor skyon rnams legs brtags te// yi ge brgyas ni kun du sbyang // rgyan rnams kyis ni mdzes byas pa'i// rgyal dang kun byed bum pa dag // shar sgo'i g.yas g.yon dag tu dgod// sgo dang mtshams su brgyad po ste// rdo rje ra ba'i phyi rol du// bgegs skyer 'gyur bas mi dgod do// ma dag pa ni de las gzhan// me tog spos dang mar me dang // dri dang bza' ba rol mo dang // gos dang ku sha rgyan la sogs// nye 'khor du ni dgod par bya// chang dang sha rlon gtor ma dang // 'du ba yi ni rdzas rnams kun// de yi phyi rol dag du gzhag // dar dang bla re gdugs dang ni// rgyal mtshan rnams kyis gnas brgyan te// khrag 'thung cha lugs 'dzin pa yi// sgo srung bzhi ni gzhag par bya// bdag nyid brtul zhugs gnas byas te// nub kyi sa la mngon phyogs nas// cho ga rab tu rdzogs par spyad// g.yon gyi srin lag rtse mo yis// dam tshig drug po legs sbyar bas// bsangs te lha nyid rnam par bsams// nam mkha'i lha rnams phab nas kyang // ye shes dkyil 'khor spyan drangs te// drug po ro gcig gyur par bya// go cha sogs kyis byin brlabs nas// sngon bzhin lha rnams sbyang byas te// he ru ka sogs mchod byas nas// dpa' bo gnyis med sngags kyis mchod// sangs rgyas mkha' 'gro kA ka sogs// bum sogs lha rnams thams cad la// brgya rtsa brgyad du nye bar gnas// rig byed dang ni me lha'i bar// thabs dang shes rab yi ge dag // lha yi grangs dang mnyam par bzlas// mthar ni myos byed kyis mchod nas// slob dpon bdag nyid 'jug par bya// dang po phyag ni sngon 'gro bas// sems skyed nas ni rjes gnang mthar// dbang ni rim pa bzhin blangs te// slob ma gzhug par byed bdag nyid// bden pa'i byin rlabs brjod par bya// oM nam mkha' skye ba mtshan ldan phyir// thog ma tha ma med pa'i mchog // sems dpa'i rdo rje che rang bzhin// rdo rje sems dpar bdag grub mdzod// dngos grub chen po kun gyi mchog // dbang phyug chen po lhag pa'i lha// rdo rje 'dzin pa kun gyi rgyal// mi 'gyur mchog tu bdag 'gyur mdzod// nyes pa med la rtag pa khyod// 'dod chags kun gyi rjes chags pas// 'dod chags chen po dga' ba che// bcom ldan de nyid kyis 'grub mdzod// shin tu dag pa kun gyi mchog // gdod nas grol ba de bzhin gshegs// kun du bzang po kun bdag nyid// byang chub sems dpa' bdag grub mdzod// kun mchog dngos grub chen po ste// dbang phyug chen po rgyal mchog gis// grub ba'i rdo rje cher bstod pa// rdo rje snyems par bdag mdzod cig // sems can kun gyi yid khyab pa// sems can kun gyi snying la bzhugs// sems can kun gyi yab gyur nyid// 'dod mchog dam tshig mchog gyur ba'i// bden pa gang gis ye shes mchog // shes rab thabs dag dkyil 'khor yin// bden pa de yis mgon bdag la// khyod kyis 'dod pa rab rdzogs mdzod// chos rnams gzugs brnyan lta bu ste// dag cing gsal la rnyog pa med// gzung du med cing brjod du med// rgyu dang las las kun du byung // de bzhin nyid las nges par skyes// bden pa 'di yis dkyil 'khor du// gzugs brnyan gsal bar slob ma ni// kun gyis dri med mthong bar shog // lan gsum du ni rab brjod nas// slob ma 'jug pa'i las rnams bya// de nas las kyi rdo rje yis// kun byed bum pas bkrus nas kyang // gos dmar gyis ni gdong yang dgab// dkyil 'khor me tog lag 'dzin pas// sdom pa rab tu gzung nas su// oM shrI he ru kA ya/ bid ma he/ bid+yA rA dzA ya/ d+hi ma he swA hA/ sngags de yis ni gdab par gsol// sangs rgyas kun gyi rang bzhin sku// slob dpon la ni skyabs su mchi// gtso bo 'khor dang bcas pa yi// lha rnams la ni phyag 'tshal lo// thar pa chen po'i grong mchog tu// mgon po bdag ni gzhug par 'tshal// gsum brjod grogs kyi nang du 'da'// bu khyed su yin ci la dga'// skal bzang bde chen gnas la zhes// dris lan yongs su spyad par bya// yon gyi mchog ni blang byas te// snying gar rdo rje rab bzhag nas// oM yo ga tsit+ta ut+pA da yA mi/ su ra ta sa ma ya s+t+waM/ sid+d+hi badzra ya thA su khaM/ de ltar byang chub sems bskyed nas// nye bar spyod pa bzhin bya ste// ding khyod de bzhin gshegs pa thams cad kyis byin gyis brlabs kyis/ de bzhin gshegs pa thams cad kyi mchog tu gsang ba 'dis/ khyod kyis dkyil 'khor du ma zhugs pa rnams la smra bar mi bya zhing ma dad pa rnams la yang ma yin no// sku gsung thugs kyi phyag byas nas// 'bru lnga yis ni gzhug par bya// lan gsum bskor ba byas nas kyang // lha dang tha dad med bdag gis// sgo sogs drung na 'khod pa la// dam tshig yongs su bsgrag par bya// deng khyod dpa' bo dang rnal 'byor ma thams cad kyi rigs su zhugs kyis// ngas khyod la ye shes gang gi de bzhin gshegs pa thams cad kyi dngos grub kyang thob na dngos grub gzhan lta smos kyang ci dgos te/ de lta bu'i ye shes bskyed par bya yis/ khyod kyis dkyil 'khor ma mthong ba'i mdun du brjod par mi bya ste/ dam tshig nyams par gyur ta re// snying kar rdo rje rab bzhag ste// he ru ka dpal deng khyod kyi// snying la yang dag zhugs par gyur// gal te tshul 'di smras na ni// de ma thag tu dral te gshegs// thod pa'i bdud rtsi legs sbyangs te// 'di ni khyod kyi dmyal ba'i chu// dam tshig nyams na sreg par byed// dam tshig bsrungs na dngos grub ni// rdo rje bdud rtsi chu yis 'grub// oM badzra u da ka Tha Tha Tha/ deng nas brtsams te/ khyod kyi dpal he ru ka nga yin gyis/ ngas 'di gyis shig ces bsgo ba gang yin pa de khyod kyis bya dgos te/ nga la brnyas par ma byed cig // mi bde ba ma spangs par tshe'i dus byas nas dmyal bar ltung bar gyur ta re zhes dam tshig bstan par bya'o// sbyang byas slob mas dpa' bo la// ye shes don phyir gsol ba gdab// dpa' bo dang rnal 'byor ma thams cad kyis byin gyis rlobs la/ dpal he ru ka'i ye shes bdag la dbab du gsol// de ltar lan gsum gsol byas nas// dur khrod zla mtshan ldan ras dang / byi la'i rtug pa dam tshig dang // thang chu yi dwags kha las byung // dur khrod me la gdung bar bya// 'od kyis lha rnams yongs bskul zhing // rlung me dz+haiHdang sa chu srin// 'bar byas snying po sogs sngags dang // oM sarba bI ra yo gi ni badzra A be sha ya/ ta Sha ya/ ra ra ra ra tsa la ya hUM ha A dz+haiM rdo rje dril bu Da ma ru// bsgyings dang bcas pas bsgrag par bya// mtshan ma nye bar mi gnas na// oM tiSh+Tha ma hA kro d+ha A be+e sha ya hUM/ oM shrI he ru kA ya bid ma he bid+yA rA dzA ya d+hi ma ha swA hA/ sngags des dpa' bo bskul bar bya// ltas rnams thams cad shes byas nas// smra la lce ni byin brlabs te// dge sogs don rnams dri bar bya// tiSh+Tha badzras brtan byas nas// snying po'i dkyil 'khor 'di ru ni// bdag gis slob ma gzhug par bgyi// lha yi rigs kyi rim pa dag // bsod rnams ji bzhin de bzhin shog // 'dis ni dngos grub gang thob dang // rigs ni gang gi snod du 'gyur// 'di yi bsod nams ci yod las// dkyil 'khor 'dir ni de bzhin shog // oM sarba ta thA ga ta ku la bi sho d+ha ni swA hA/ pra tIts+tsha badzra ho// sngags des ltos pa med par dor// rigs kyi ltas ni yongs shes nas// oM pra ti gr-i h+Na swa mi maM/ satwa ma hA ba la/ sngags des spyi bor sbyin bya ste/ oM he ru ka dpal deng khyod kyi// mig 'byed par ni brtson par mdzad// phye bas thams cad mthong 'gyur te// rdo rje mig ni bla na med/ oM badzra ne tra a pa ha ra pa Ta laM hrIH/ gdong g.yogs rab tu dgrol bar bya// dkyil 'khor bzang po 'di la ltos// da ni dad pa rab tu skyed// khyod ni rnal 'byor ma rigs skyes// sngags dang phyag rgyas byin gyis brlabs// 'gro ba phun sum tshogs kun dang // grub kun khyod la mngon du gyur// dam tshig thams cad bskyed pa dang // sngags kyi dngos grub brtson par gyis// me tog gang du lhung la sogs// lha rnams gnas dang bcas pa dag // byang sgo nas brtsams thams cad bstan// slob ma 'jug pa'i cho ga'o// // dkyil 'khor byas te yul 'khor ram// rta dang glang po sogs phul nas// he ru ka dpal dbang bskur ba// 'gro ba skyob mdzad gzi brjid can// ji ltar yon tan 'byung gnas gtso// de bzhin bdag la deng stsol cig // lan gsum du ni gsol btab nas// sngags kyi phreng bas dbang bskur zhing // mi bskyod bsam gtan gsum rdzogs nas// dpa' bo rdo rje dril 'dzin pas// shar sgo'i bum pa gnyis thogs nas// bkra shis bum pa sngon 'gro bas// dbang bskur rdo rje chen po ni// khams gsum kun gyis phyag byas pa// gsang gsum gnas las byung ba yi// sangs rgyas kun gyis rab sbyin pa'o// oM badzra a b+hi Shiny+tsa/ bum pa brgyad kyi sngags bzlas te// lha rnams lus la legs bcug nas// mchod de dag pa sbyin par bya// rin chen bsam gtan yongs rdzogs nas// sangs rgyas kun gyi rgyal srid che// dbu rgyan rin chen dam pa ste// rin chen kun gyi mchog byed pas// rdzogs sangs rgyas su dbang bskur ro// oM sarba bud+d+ha DA ki nI ye badzra war+Na nI ye hUM hUM phaT swA hA a b+hi Shiny+tsa/ sngar bzhin thams cad spyad par bya// chos kyi rnal 'byor rab ldan pas// rdo rje cho ga bzhin bskyed nas// chos kyi gzugs kyi slob ma la// sangs rgyas kun gyi rdo rje'i dbang // de ring khyod la bskur bar bya// sangs rgyas nyid du rab bsgrub phyir// rdo rje 'di ni khyod kyis long // badzra a b+hi Shiny+tsa/ g.yas par rdo rje rab bzhag nas/ nang gi/ dbang bskur rin chen mchog byin nas/ dag pa rab tu brjod par bya// don yod bsam gtan dang ldan pas// rdo rje dril bu sbyin par bya// sangs rgyas kun gyi dril bu'i dbang // de ring khyod la bskur bar bya// sangs rgyas nyid du rab bsgrub phyir// dril bu 'di ni khyod kyis long // g.yon du nges par btang byas nas// rdo rje dril bu legs 'khyud nas// rdo rje bdag po brtan bya'i phyir// sngags 'di rab tu brjod par bya// oM badzra a d+hi pa ti twaM/ a b+hi Shiny+tsa mi/ tiSh+Tha badzra sa ma ya s+t+waM/ brtan byas nas ni rnam dag smra// rtag pa'i bsam gtan kun byas te// spyi bor rdo rje dril bzhag nas// rdo rje ming gi dbang bskur bas// rtag pa'i rdo rje rab zhugs te// mi shigs rdo rje ming ldan pas// bu khyod de ring dbang bskur ro// oM badzra satwa twaM/ a b+hi Shiny+tsa mi/ badzra nA ma a b+hi She ka taH/ rang rigs las byung ming rnams ni// dpal dang rdo rje sgra ldan par// slob dpon gyis ni lan gsum bod// dag pa dang bcas rab tu brjod// de ltar slob ma'i dbang thob nas// rgyud rnams thos shing man ngag thob// las rnams shes te ston nus na// rdo rje slob dpon nyid bya'i phyir// tshig 'dis gsol ba gdab par bya// mi ldog 'khor lo'i dbang bskur ba// dpa' bo chen pos bdag la stsol// 'gro ba mtshan ma med byed pa// de ni nga 'dir bshad du gsol// bdag dang gzhan gyi don bya'i phyir// rdo rje slob dpon dbang bskur ba// thugs rje can khyod bka' drin gyis// de ring bdag la stsal du gsol// yon phul nas ni lan gsum brjod// seng ge rdo rje 'khor lo yi// khri la gdugs dang mchod bcas 'dug // rdo rje rigs kyi dam tshig mchog // gsum ni legs par gzung bar bya// hUM las byung ba'i rdo rje ni// dpa' bo rnal 'byor ldan la sbyin// 'di de sangs rgyas thams cad de// he ru ka dpal lag na gnas// khyod kyis kyang ni rtag tu bzung // he ru ka dpal brtul zhugs brtan// oM sarba ta thA ga ta sid+d+hi badzra sa ma ya/ tiSh+Tha e Sha twaM d+ha ra yA mi hriHhi hi hi hi hUM/ sngags des slob ma'i lag tu gtad// thog mtha' med pa'i sems dpa' ni// rdo rje sems dpa' dga' ba che// kun du bzang po kun bdag nyid// rdo rje snyems tshul bdag po'i bdag // bcom ldan 'das dpal mchog dang po'i skyes bu'o// oM ma hA badzra hUM/ dril bu a las rab bskyed de// 'di de sangs rgyas thams cad kyi// shes rab dbyangs kyi rjes 'gror bshad// khyod kyis kyang ni rtag tu bcad// byang chub mchog tu rgyal ba bzhed// tshig des dril bu sbyin par bya// srid pa ngo bo nyid kyis dag // rang bzhin gyis ni dngos med byas// rang bzhin dag pa'i sems ldan pa// srid pa'i mchog tu byed bar 'gyur// oM badzra g+haN+De AH/ sngags des rab tu dkrol bar bya// he ru ka dpal brten byas te// yid kyi lus su bstan byed pa// dam tshig phyag rgyar grags pa yi// skur ni nye bar gnas gyis la// phyag rgya rtag tu brtan par gyis// de nas dpa' bo mchog de yis// dus gsum sangs rgyas thams cad kyis// dbang bskur par ni rab dmigs la// rdo rje dril bu legs 'khyud nas// rdo rje che dang dril bu che// zung shig rdo rjes byin brlabs nas// de ring rdo rje slob dpon gyur// slob ma'i tshogs rnams bsdu bar gyis// de ltar dam tshig brtan bya ste// rjes su gnang ba sbyin par bya// kha T+wAM ga dang Da ma ru// kha T+wAM ga ni lha yi sku// shes rab Da ma ru yi sgra// kha T+wAM rdo rje dang bcas shing // dril bu sil sil sgra sgrogs pa// tshangs pa'i skud thogs rnal 'byor bdag // kha T+wAM ga dang rnal 'byor snod// dpa' bo chen po blang bar gyis// spyod pa'i rjes su gnang ba'o// deng nas brtsams te rdzogs sangs rgyas// sras dang bcas la rnam rol cing // rdo rje snyems ma'i rnal 'byor gyis// dga' ston bde ba'i mchod pa gyis// A sgeg pa'o// sgeg dang bcas pa'i phreng ba 'phang // sangs rgyas thams cad mchod par bya// de ni bcom ldan 'bral mi 'gyur// phreng ba de yi rgyan yin no// oM/ phreng ba'o// lus can kun la dam chos kyi// khyod kyis glu ni blang bar gyis// de yis bde gshegs dngos grub kyis// bde ba myur du myong bar 'gyur/ gI/ glu'i'o// de nyid thal mo gar gyis ni// sangs rgyas thams cad chags par bya// sangs rgyas gdul ba'i phrin las kyis// gar mkhan tshul du sgyur bar gyis/ ho/ gar ro// rdzogs sangs rgyas la spos phul bas// brtul zhugs bzang pos legs tshim gyis// lus can bde gshegs cha lugs su// ye shes kyis ni tshim par gyis// A/ bdug pa'o// sangs rgyas rnams la me tog gtor// byang chub yan lag tshogs gyur nas// mtshan dang dpe byad ldan par ni// bde gshegs sku ni thob par gyis/ b+hUM/ me tog go// sems can ma rig ldongs pa la// chos kyi me ni legs sbar nas// rdo rje chos dang 'dra ba ru// chos kyi rnam par 'bar bar gyis// mar me'o// khyod kyis rgyal la dri phul bas// tshul khrims ting 'dzin shes rab dang // rnam grol ye shes mthong ba yi// byang chub lus can rnams la bsgos// dri'o/ ji ltar mig mkhan rgyal po yis// 'jig rten ling thog bsal ba ltar// bu khyod kyis ni mi shes pa'i// rab rib rgyal ba rnams kyis bsal// rgyal rnams kyis ni thur mas so// chos rnams gzugs brnyan lta bu ste// dag cing gsal la snyog pa med// gzung du med cing brjod du med// rgyu dang las las kun du byung // rang bzhin med cing gnas med pa// de ltar chos rnams shes gyis la// sems can don ni mnyam med byos// 'on kyang sangs rgyas sras su skye// me long rab tu bstan par bya// a yis sbyangs pa'i dril bu ni// rna ba'i drung du bsgrag par bya// thams cad nam mkha'i mtshan nyid de// nam mkha' la ni mtshan nyid med// nam mkha' dang ni mnyam sbyor bas// kun mchog mnyam pa nyid du gsal// ho yis sbyangs pa'i mda' gzhu dag // slob ma'i lag tu byin nas ni// phyogs bzhir 'phen pa'i tshul byed la// de bzhin gshegs pa thams cad kyi rjes su chags par gyis shig ces bsgo'o// rdo rje sems dpa' rab brjod pa'i// me long slob ma la bstan nas// rdo rje sems dpa' me long ltar// dag cing gsal la rnyog pa med// bu khyod kyi ni snying la zhugs// rdo rje sems dpa' rang nyid gtso// tshig des rang bdag shes par bya// zhi rgyas dbang dang dgug pa dang // bskrad pa dang ni gsad la sogs// phan dang tshar gcad byed pa yi// las rnams khyod kyis sgrub par gyis// ral gri sa 'og mig sman dang // rkang mgyogs bcud len mkha' la 'gro// mi snang la sogs grub pa'i tshogs// ci dga' bar ni sgrub par gyis// lus dang srog la ltos med par// dam tshig sdom pa kun bsrungs te// nyin dang mtshan mo lan gsum du// don ldan rtag tu bzla bar bya// dgun zla 'bring po nas brtsams te// zla ba re re mngon bya ba// 'khor lor gnyis med tshul gnas pa// tshes bcu la ni de rab mchod// rkang pas 'khor lo lag g.yas dung // lag gnyis po ti dril byin nas// de nas brtsams te sems bskyed pa// tsam gyis chos kyi 'khor lo bskor/ khyod kyis the tshom dog med par// yid gnyis med pa'i sems kyis su// chos kyi dung ni bla med pa// dri med kun du gang bar gyis// gsang sngags spyod tshul cho ga rnams// skye bo yongs la rtag tu shod// de ltar byas na sangs rgyas la// phan 'dogs drin du gzo shes bya// rdo rje 'dzin pa de kun kyang // khyod la rtag tu srung bar mdzad// de ring rdo rje slob dpon 'gyur// sngags dang rgyud ni 'dzin gyur pas// sangs rgyas byang chub sems rnams dang // lha rnams kun gyis mthun par gsungs// sems can kun la rjes brtse bas// khyod kyis dkyil 'khor cho ga bzhin// nan tan bskyed de bri bar bya// sgrub pa po rnams rgyud la sbyor// 'khor lo rdo rje sogs byin nas// sems can kun la phan pa'i phyir// 'jig rten khams ni thams cad du// ji ltar tshogs ni 'dul 'gyur ba// chos kyi 'khor lo rab tu bskor// rdo rje rin chen pad+ma dang // las kyi 'khor lo rab tu brjod// shar gyi sgo drung rab gnas pa'i// lus ni sa la phab pa'i phyag // byas te mgo bo ma bteg par// sngags dang rgyud rnams 'dzin gyur ba'i// slob ma 'di ni phul ba lags// las kyi rdo rjes rab bslang nas// gdugs ni gzhan du byas nas kyang // dpa' bo chos gos 'dzin pa dang // mchog gam mi 'jigs sbyin pa yis// shAkya'i gzugs su rab dmigs te// oM 'dir ni khyod la ngas lung bstan// rdo rje slob dpon de bzhin gshegs// srid pa shin tu dag pa'i phyir// srid dang ngan 'gro rnams las bton// kye che ge mo zhes bya ba'i de bzhin gshegs pa grub pa sa gsum gyi bdag por 'gyur ro// gang la tshig 'dir lung bstan pa// de la sangs rgyas byang chub sems// 'khor dang bcas pa mgrin gcig tu// byang chub chen por lung ston te// phyag rgya sngags 'di'i mthu yin zhes// slob ma dad pa rab tu bskyed// de nas slob ma gzengs bstod de// mchog gsang dkyil 'khor dam pa 'dir// zhugs pa dang ni mthong ba yis// sdig pa kun las rnam grol nas// de ring khyed rnams bde bar gnas// bde chen theg pa 'di la ni// phyin chad 'chi ba yod min te// mi thub tshugs pa yod min pas// cis kyang mi 'jigs dga' bar gyis// srid pa shin tu dag pa'i phyir// srid pa'i sdug bsngal las khyod 'das// gang zhig skyes pa tsam gyis ni// sangs rgyas nyid du dogs med pa'i// byang chub sems ni spang mi bya// dam chos smad par mi bya ste// nam yang bor bar mi rung ngo // mi shes pa'am rmongs pa la// gsang ba de nyid bstan mi bya// rdo rje dril bu phyag rgya yang // sangs rgyas kun dang mtshungs gyur pa'i// slob dpon smad par mi bya ste// rang bdag yongs su spangs pa yis// dka' thub kyis ni gdung mi bya// ji ltar bde bar bde gzung nas// 'di ni ma 'ongs rdzogs sangs rgyas// slob dpon gyis ni brjod thos nas// slob ma gus par zhabs btud te// gtso bos ji ltar bka' stsal pa// de dag thams cad bdag gis bgyi// bsgo ba thams cad khas blangs nas// shin tu gus par 'dug pa la// shar sgo yi ni phyogs nyid nas// de nyid rab tu bstan par bya// thams cad dngos po gcig nyid du// sprul sku'i mdzad pa rdzogs gyur pa// dur khrod yin te lus su dag // ye shes snang bas kun khyab cing // dud bcom 'od dang rdo rje ldan// mi mnyam med pa zur bzhi pa// 'phags pa'i bden pa ngos bzhi nyid// dran nas dbang po sgo bzhi ste// bsam gtan rnams kyi rta babs nyid// tshon sna lnga po sangs rgyas te// dge ba'i spyod pa shiR+Sha ka / dra sogs byang chub yan lag bdun// ba dan dril bu gsung rab sgra// ting nge 'dzin gyi kha khyer te// gzungs ni 'dod pa'i lha mo'o// pad+ma 'dam gyis mi gos te// gcod byed 'khor lo rnams yin no// ye shes thugs dang gsung gi sku'i// 'khor lo bskor ba phreng ba bzhin// rnam thar brgyad kyi ka ba ste// sna tshogs chos 'khor rgyal po'i gnas// 'khor lo gdugs kyis rnam par mdzes// chos kyi dbyings su ro gcig phyir// rtse mo rdo rjes brgyan pa nyid// ji ltar lha yi dag pa ni// longs spyod chos sku lta bur shes// de nyid mthong ba'i slob ma yis// maN+Dal mchod pa rnams phul nas// dga' bde yis ni gnas par bya// de nas gsang ba'i dbang gi phyir// mdog dmar maN+Dal legs phul nas// sman dang khams kyi rin chen dag // ji ltar 'byor ba dbul bar bya// 'dod pas nye bar mnyes byas pa'i// phyag rgya mchog ni nyer brtags nas// gdong bcing dra ba'i phyi rol nas// gus pas gsol ba gdab par bya// bcom ldan zhi ba chen po kye// rdo rje sbyor las yang dag byung // mi phyed phyag rgyar rab tu bsgrubs// rdo rje rnal 'byor las byung ba// bdag nyid chen po khyod bzhin du// gtso bos bdag kyang mdzad du gsol// 'khor ba'i 'dam gyi tshogs nang du// bying ba skyabs med bdag la skyobs// lan gsum du ni gsol btab nas// thal sbyar kha sgor 'dug pa la// slob dpon phyag rgyar ldan pa yis// rnal 'byor brtan par dmigs nas ni// ji srid thig le ldan pa ru// snyoms par zhugs te chos bdag la// byang chub rdo rje sangs rgyas la// mchod chen dbang bskur stsal ba bzhin// bzang po byang chub sems kyis ni// de ring bu khyod dbang bskur ro// tshig des lce la gzhag par bya// phyag rgyas kyang ni de bzhin te// yang na tshig gi las kyis ni// grol ba'i bdag nyid byin par bya// a ho su kha zhes brjod nas// lus kun bde bas gang bar bya// dag pa yang ni rab tu brjod// de nas maN+Dal phyag byas nas// nor bu rin chen kun gyi mchog // sngon bzhin gsol ba btab nas ni// rdo rje'i bdag nyid byas pa la// srung ba dag ni byas nas kyang // lag par lag par legs byin te// spyi bo nas ni gzung nas su// dga' ster gnas te lha mo 'di// sna tshogs gzugs ldan yid 'ong ma// zung shig zung shig sems dpa' che// bzung nas mchod pa rab tu bya// thabs gzhan sangs rgyas mi rnyed do// 'gro ba gsum ni dag byed pa// de bas khyod kyis 'di dang ni// nam yang 'bral bar mi bya'o// 'di ni sangs rgyas thams cad kyi// rig pa'i brtul zhugs bla na med// blun po gang gis 'di spangs na// de la mchog gi bde ba med// slob dpon gyis ni brjod pa dang // skra bshig gos dang bral byas nas// bshang gci dag ni za ba dang // khrag dang khu ba de bzhin te// sha chen bsten par bu spro 'am// bud med rnams la gus pa dang // b+ha ga'i pad+mar 'o byed pa// bu khyod ji ltar dga' ba smros// de ltar phyag rgyas brjod thos nas// lha mo ci phyir bdag mi spro// khu khrag la sogs bza' ba dang // bud med rnams la rtag gus shing // b+ha ga'i pad+mar 'o bgyid do// pad+ma rab tu rgyas byas shing // dri zhim pas ni kha phye ste// slob ma la ni mngon bltas nas// e ma nga yi pad+ma 'di// bde ba kun dang yang dag ldan// ji ste cho ga bzhin bsten na// de yi mdun na nga gnas te// sangs rgyas bsnyen pa la sogs pa'i// bya ba thams cad pad+mas byed// bde chen rgyal po rang nyid ni// 'di nyid du ni yang dag gnas// b+hany+ja mok+Sha ho/ rang gi lha yi sbyor ba yis// rdo rje pad+ma legs sbyangs nas// bla mas cho ga brjod byas ste// sbyor stangs drug po sngon 'gro bas// pra ba'i ye shes bskyed par bya// ye shes thig le brtan pa dang // dam tshig 'di yang bsgrag par bya// mtshan ldan bud med mthong ba dang // g.yon nas lan gsum bskor byas te// thal sbyar nas ni gsol ba gdab// 'dod chags bral ba lta bu yi// khams gsum nas ni sdig med pas// de bas 'dod la chags bral bar// nam du yang ni mi bya'o// ma hA sa ma ya hUM phaT// de nas tshul bzhin gnas pa la// dag pa yang ni rab tu brjod// 'bras bu rnams ni phul nas kyang // zhabs la spyi bos phyag byas te// khyod zhabs pad+ma'i bka' drin gyis// gtso bo dbang bskur rnam gsum thob// de ring rin chen bzhi pa yang // bdag la bka' drin rab tu stsol// slob mas lan gsum brjod thos nas// go rims rab tu brjod byas te// rin chen tshig gis dbang bskur nas// 'di yis rab tu bstan par bya// 'di ni rang nyid mdzes ma ste// phyi rol yul ni rnam spangs pa// rig 'di bor nas de las ni// gzhan pa'i thabs kyis sangs rgyas med// rig ma'i brtul zhugs spyod cig pu// brtul zhugs rnams kyis bla ma'i bla// mtshan med bsam gyis mi khyab pa// 'di la rtag tu gnas par gyis// de nas dag pa rab tu brjod// lam gyi dam tshig 'di yang sbyin// khyod kyis srog chags gsad par bya// gzhan gyi bud med rnams spyad nas// ma byin par yang khyod kyis long // thams cad la yang brdzun tshig smros// bde ba'i don gyis spro bzhin gnas// dkyil 'khor nyi ma ma shar bar// legs par gshegs su gsol bar bya// bum pa la sogs rdzas rnams kun// ci bde bar ni gnas par bya// de bas rtog pa thams cad kyis// dge 'dun rnams ni mchod par bya// byis pa rnams kyang tshim pa dang // skye bo kun la cung zad sbyin// de nas dam tshig la gnas pa'i// sbyor ba legs par khong chud par// slob dpon las ni rab tu blang // bsrung dang brten pa bza' ba shis// dam tshig 'di ni bla na med// de la 'bad pas btsal rtsol bya// de yis 'bras bur ba rdzogs byed// dbang bskur ba rim par phye ba ste gsum pa'o// // dkyil 'khor gyi ni las rnams dang // las kyi dngos grub thams cad la// sbyin sreg dang ni bral gyur na// 'bras bu 'byung bar mi 'gyur bas// de bas thams cad dngos grub rgyur// las chen brgyad dam bcu gnyis kyis// sbyin sreg yang dag cho ga ni// rnam pa kun du spyad par bya// las dang mthun pa'i sa gzhi 'am// de yi sa ni yongs bkang ste// thab khung mtshan dang ldan par brtag // zhi ba dkar zhing khru gang tshad// zlum po pad+ma pad phreng ldan// rgyas la khru do ser po ste// gru bzhi 'khor lo pad+ma'i phreng // dbang la zur gsum kha dog dmar// khru gang mda' yi phreng bas mdzes// dgug pa nyi shu lcags kyus mtshan// dmar zhing zur gsum 'od dang ldan// gsang ba bcu gnyis zla gam ste// nag po gri gug phreng bas spras// dbye ba khru gang ral grir ldan// zur lnga pa la kha dog gnag // rmongs pa la drug rengs la brgyad// sbrul dang lcags sgrog mtshan mar bcas// ser po sum cu drug cu'i bdag // dbye ba ji bzhin bskrad pa la// rengs bzhin phur bus gdab pa shes// dgug pa'i cho gas tsha pa bskyed// dug 'joms pa la zhi ba spyad// las kun byed la yang de bzhin// rigs lnga'i mtshan ma yang dag dgod// thab khung de dag kun gyi ni// phyed phyed zabs su brkos nas kyang // bcu gnyis cha na phyir bskyed de// drug cha steng du brtsig par bya// dkar dang dmar dang nag po ste// khru do la sogs phyi rol nas// rta babs sgo dang ldan pa ru// thab kyi dbyibs bzhin bskor byas la// sgo ni 'dod pa'i phyogs su bstan// thab khung 'dra bar gdan byas te// g.yon dang g.yas su mchod yon dang // gzar ba'i stan yang de bzhin no// yang na rdul tshon cho gas spyad// zhi dang rgyas la 'o ma can// dbang dang dgug pa seng ldeng sogs// rengs rmongs kha dang bska bas so// gsad pa la ni tsher ma'i shing // tsan+dan sgron shing a ga ru// dri zhim 'o ma dang ldan pa// las kun byed la bsngags pa ste// thab kyi dbyibs bzhin brtsig par bya// rang gi las las 'byung ba yi// yam shing sor ni bcu gnyis sogs// ji ltar rigs par kun du spyad// zhi rgyas bram ze'i khyim las skyes// dge 'dun khyim las byung ba'ang rung // bskrad sdang tha mal las byung ba// dbang dgug rgyal rigs khyim las te// smad 'tshong ma dang rje'u rigs dang // gar mkhan las kyang rab tu brtag// rengs rmongs rje'u rigs rab tu rmongs// gsad la gtum byed yugs sa'i khyim// rdo'am lcags las skyes pa'ang rung // yam shing legs par bsregs nas su// oM dz+wa la dz+wa la hUM/ zhes pas/ me ni las kyi phyogs nas spar// bsangs te me yi lha bskyed bya// las kun byed la dUr ba'i mdog // zhal gcig mig ser gos ljang ser// kham nag thor tshugs mi bskyod 'dzin// rdo rje bgrang phreng dril pad ldan// zhi la dkar zhing pad dkar dang // shel phreng spyi blugs chu spyod 'dzin// rgyas la dkar ser 'khor lo dang // mu tig phreng pad spyi blugs 'dzin// gsad la mdog gnag rus pas brgyan// don yod pas ni dbu brgyan cing // gri gug rtse gsum thod pa dang // kha T+wAM ga ni g.yon na 'dzin// bskrad sdang ral gri rtse gsum g.yas// thod pa kha T+wAM g.yon pa na// dbang la mdog dmar mda' dang ni// rin chen gzhu dang me long 'dzin// 'dod chags rin chen 'byung ldan 'chang // dgug pa lcags kyu rin chen dang // rdo rje zhags pa me long nyid// rmongs la me dog ser sbrul dbyug dang // 'khor lo tho ba rnam snang bskur// rengs la lcags sgrog tho ba dang // 'khor lo phur bu na bza' zer// rigs mthun las kyi sa bon las// thab khung dbus su bskyed nas kyang // sngags 'dis bdag po spyan drang bya// oM tshur spyon tshur spyon 'byung po che// lha yi drang srong bram ze mchog // sreg blugs zhal zas bzhes slad du// chen po 'bar ba'i stan la bzhugs// badzra d+ha ra A dz+nyA pa ya ti swA hA/ bsangs te dgug gzhug bcing sogs bya// oM dang swA hA bar gnas pas// mchod yon me tog la sogs pa// bzhi yi snod du dbul bar bya// mchod sogs rdzas rnams thams cad ni// zhi rgyas dri zhim dkar ba nyid// dbang dgug dri zhim dmar ba'i rdzas// gsad bskrad dbye la dri nga nag // rengs rmongs ser zhing dri nga ba// zhi la 'o ma rgyas la zho// dbang la mngar dmar dgug pa la// til mar rab tu shis pa yin// gsad la mchin pa bskrad la sha / rmongs la sran chung rengs pa la// nya dang tsa na ka nyid shis// zhi la lhor gnas srin por rgyas// chu la gsad pa bskrad dbye rlung // dbang la nor sbyin dbang ldan dgug // me la rengs pa shar du rmongs// zhi la nyi ma zla ba rgyas// gsad sdang bskrad la spen pa ste// pa ba sangs kyis dbang du gyur// dgug la phur bu lag la rmongs// rengs la mig dmar dus kyi me// las rnams thams cad byed par gsungs// dngul lam gser ram zangs sam lcags// ra gan mi rus las byung ba'i// rang rang shing las byung ba yi// mchod sbyin snod ni legs par brtag // dgang gzar blugs gzar yu ba khru// sor drug rdo rje rin chen bcas// gru bzhi sor bzhi lte ba zlum// sor gnyis sor gcig rdo rjes mdzes// pad 'dab mthe bong lto ba'i tshad// sor bzhi rtse gsum mthe'u chung tshad// cho ga mthong bas shes par bya// sboms su mthe bo'i tshad byas nas// rang rang gi ni dris bsgos te// shin tu dag pa'i bdag nyid bya// shes rab thabs kyi rang bzhin gyis// nam du yang ni bral mi bya// rang rang gi ni thab khung dang // dbyibs 'dra de yi mtshan mar bcas// so so'i las la de yang shis// mthe bos mtheb chung mnan pa dang // sor mo lnga ni legs gshibs pa'i// g.yas dang g.yon gyi lag pa'am// ci bde bar yang spyad bar gsungs// spyad 'os par ni gzar bu ste// gzhan rnams kun du lag pas so// 'jigs sogs g.yeng ba phyir bsal te// sems ni las gang sgrub pa yis// bsam gtan la ni rtse gcig pas// me ni 'bar ba yongs shes nas// oM ag+na ye swA hA/ sngags des mar gyi sreg blugs dag // gsum mam lnga'am bdun du dbul// me yi ltas ni yongs shes shing // bgegs bsal me la sreg blugs dbul// oM badzra a na la ma hA b+hU ta dz+wa la ye/ sarba b+hasmiM ku ru sarba big+hAM hUM phaT/ a mu ka s+ya shAn+tiM ku ru swA hA/ yam shing legs par dbul bar bya// oM sarba pA paM da ha na badzrA ya/ sarba pA paM shAn+tiM ku ru swA hA/ til ni sdig pa zhi phyir dbul// yungs kar 'bras chan zho dang zan// ku sha dUr ba nas dang gro// 'bras dang ma sha so bar bcas// shing tog me tog la sogs pa// sngar bzhin sngags kyis dbul bar bya// kun byed la sogs 'jam pa yi// las la 'di shis bsad sogs gzhan// las mthar so so'i sngags shes nas// so so'i 'dug stangs la sogs pa// mkhas pas man ngag ltar shes nas// cho ga kun du spyad par bya// chang dang sha rlon bdud rtsi dag // kun la rab tu sbyar bar bya// me ni rab tu tshim byas nas// mchod de rab tu bsangs byas nas// 'bar ba'i bdag nyid bsam par bya// ji skad bshad pa'i cho ga yis// dpal ldan khrag 'thung sogs bskyed nas// las kyi rgyan sogs dang ldan pa'i// ye shes me ni spyan drangs te// zhabs bsil mchod yon 'thor 'thung sbyar// me tog bshos kyi mthar thug par// dang por rdzogs par spyad de mchod// de nas pus mo'i nang chud par// lag gnyis rdo rje khu tshur gyis// gzar bu legs par gzung byas la// lan bdun du ni dgang blugs dbul// de nas rtsa ba'i snying po yis// stong nas nyi shu gcig gi bar// ci nus par ni dbul bar bya// de nas nang gi mchod pa dang // dgang blugs gsum ni dbul bar bya// 'joms ma yi ni mthar thug par// thams cad la yang bdun bdun te// sna tshogs mchod pas kun mchod nas// yi ge bdun pa'i sngags kyis ni// dgang blugs bdun du phul nas kyang // rol mo rnams ni brdung ba dang // me tog dor zhing bkra shis brjod// bstod de 'dod pa'i don blangs nas// bzod pa gsol te dpa' bo dag // oM dang kri to ba la sogs// muHyi yi ges gshegs su gsol// de nas bsangs te sngar bzhin du// rang 'dod las la me yi lha// lan bdun du ni mchod par bya// dgang blugs dag par phul nas kyang // mchod bstod gsol ba la sogs bya// las bcol gtor ma rab tu sbyin// gshegs te bdag nyid bsrung bar bya// dngos grub kyi ni las rnams la// rgyud las ji skad bshad pa yi// rdzas dang rang gi sngags shes nas// sbyin sreg rab tu spyad par bya// sbyin sreg gi rim par phye ba'o// // gzhan yang rdo rje slob dpon gyi// las kyi cho ga rnams phye ba// rab tu gnas pa'i cho ga mchog // 'byor pa shes nas bya bar gsungs// lha mtshams rgyal la sogs pa yi// gza' dang skar ma yongs brtags te// bzang pos dad pas mngon bris pa'i// ma nyams tshad ldan nag nog med// lhag chad 'khrul pa spangs pa yi// sku gzugs la sogs legs bltas nas// yid 'ong bgegs bral sa gzhi la// dkyil 'khor gyi ni tshad ldan par// khru gang gru bzhi byas nas kyang // bla re gdugs dang me tog phreng // dung dang rnga chen sogs pas brgyan// ser po'i gos kyis legs g.yogs te// sngon bzhin du ni sbyang bar bya// dngos sam yang na gzugs brnyan la// ba yi rnam lngas legs bskus te// dUr ba'i phon gyis rab tu brud// 'bru mar gyis ni bskus nas su// shing shun ma sha la sogs phyes// sku ni rab tu phyi bar bya// skyu ru la sogs 'dag chal lngas// bkrus shing shis pa yang brjod nas// oM sarba ta thA ga ta kA ya bi sho d+ha ne badzra swA hA/ sngags de rab tu brjod byas nas// phyi dang nang gi khrus bya'o// phyis de dri yis byugs nas su// mchod pa kun gyis rab mchod nas// snying mgrin mtshog ma dpung gtsug tu// nye reg dag ni sbyin bya ste// sngon bzhin snyan gsan dbab par bya// stong sogs gcig gsum bzhi'am ni// lnga'i sa rang lha'i bdag nyid bsam// sgra rnams gsung gi rdo rje ste// lha khang mchod rten sogs sku nyid// rdo rje phur bu la sogs thugs// mang po de yi cho ga dag // sgrub pos gang zhig mi shes na// rdo rje 'chang chen bdag nyid bya// phyogs rnams kun na bzhugs pa yi// mgon po rab bskul dgug sogs bya// dbang bskur mchod pa'i mthar byas nas// de yi snying po brgya rtsa brgyad// ma yengs dga' ba'i sems kyis bzlas// de nas gshegs te rab tu bsrung // rdzing dang khron pa la sogs pa// mdog dkar chu lha'i bdag nyid de// srang dang zam pa ri la sogs// mdog ser so so'i lhar bskyed bya// rdo dang sa gzhi la sogs pa// sa yi lha mo yongs shes bya// gnod sbyin sogs gzugs rang nyid shes// mchod la sogs pa rang rang tshul// mkhas pas yang dag shes par bya// lan mang du ni byung bsal ba// rab gnas la ni yongs su bsngags// de ltar lhag par gnas byas nas// snga dro yi ni dus mchog la// mchod sogs 'byor pa kun ldan pas// dpa' bo rnal 'byor rdzogs byas te// mchod de lhag la gnas par gsol// snga ma bzhin du kun spyad nas// me tog phreng ba yongs btags te// rgyas pa'i phyir ni sbyin sreg dbul// me long la ni khrus byas te// gser gyi thur ma g.yas thogs nas// oM tsak+Shu tsak+Shu sa man+ta tsak+Shu bi sho d+ha na badzra swA hA/ rgyal rnams kyi ni spyan phye nas// sngags 'dis tshogs kyi rdzas rnams dbul// oM AHpI bya an naM sa mA d+hi d+h+yA na pra Ni ne swA hA/ de nas slob ma dad ldan pas// khyim pa'am rab tu byung ba yi// gos dang phreng ba rgyan la sogs// mkho ba'i yo byad kun bsogs te// shis pa rab tu brjod byas nas// lha rnams la ni dbul bar bya// oM su pra tiSh+Tha badzre swA hA/ sngags des brtan par byas nas kyang // tsA ru'i mchod pa yang dag bya// rdo rje slob dpon langs nas kyang // tsA ru'i bza' ba lag thogs te// shis pa rab tu brjod byas nas// de bzhin gshegs pas gsol ba yi// lhag ma sdig pa sbyang phyir dang // bkra shis rnam pa sna tshogs phyir// dga' ba'i sems kyis rab tu zo// tshig des yongs su bsgo ba dang // longs spyod lha la mchod sogs bya// de nas slob dpon sems dge bas// 'jig rten skyong ba thams cad dang // gnod sbyin sde dpon rnams mchod nas// bstan pa yun ring gnas bya'i phyir// ma lus pa ni rab bsgo zhing // gcig la nges par gtad par bya// de nas bkra shis nges byas nas// rang rang gi ni gzugs su bya// de ltar cho ga kun byas nas// dge 'dun la sogs mchod par bya// slob dpon yongs su mnyes byas nas// lha la rgyas pa'i mchod pa bya// rab tu gnas pa mdor bsdus pa ste dgu pa'o// // bla ma las thos gzhung mang mthong ba dang // gzhan la rnam brtses 'khor lo sdom pa yi// las gzhung rab sbyar de las dge ba zhig // thob pa des ni 'gro rnams sangs rgyas shog // dpal 'khor lo sdom pa'i cho ga de kho na nyid la 'jug pa zhes bya ba/ slob dpon rig pa'i brtul zhugs pa dpal dA ri ka pas mdzad pa rdzogs so// // rgya gar gyi mkhan po ku mA ra badzra dang / lo tsA ba dge slong nyi ma rdo rje dang / spyil cog gi tho gar dge mdzes kyis bsgyur cing zhus te gtan la phab pa'o// 