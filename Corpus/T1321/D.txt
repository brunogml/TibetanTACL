rgya gar skad du/ kA ya bA ka tsit+ta su pra tiSh+Tha nA ma/ bod skad du/ sku dang gsung dang thugs rab tu gnas pa zhes bya ba/ bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mi 'khrugs pa la phyag 'tshal lo// sku gsung thugs rten bla ma la// gus pas phyag 'tshal rten gsum la// rgyud dang bla ma'i gsung brten nas// sgrib sbyong rab gnas bri bar bya// slob dpon de nyid bcu shes shing // mtshan nyid kun dang yang dag ldan// phyag rgya sngags dang cho ga shes// las rnams kun la mkhas pa ste// dam sdom byang chub sems 'byongs pas// bsnyen pa rnam gsum rdzogs byas la// de dang 'dra ba'i grogs bcas kyis// dus zla gza' skar tshes grangs ni// nyi ma'i khyim ni bcu gnyis te// dgun dpyid ra 'bring ro hi ta'i// dus su nyi ma log nas ni// byang 'gro zla drug nyin mo 'phel// de drug zhi ba rab gnas shis// dbyar ston ra 'bring zla drug lhor// nag 'phel drag nyi der mi brtsam // phur bu lag dang pa ba sangs// zla ba bzang ldan gza' de shis// nyi spen dmag dpon nor 'joms ngan// chu smad snar ma gro bzhin dang / lag dang snon snubs rgyal chu stod// khrums smad skye dgu 'phel ba dang // rab tu gnas pa'i mchog tu byed// yid 'dod dngos grub me bzhi ste// snrubs dang gro bzhin de bzhin te// lag gis skal bzang snar mas rgyal// mgo yis nye bar zhi bar byed// chu stod kyis ni bu dag gson// khrums smad rtag par dngos grub ster// rgyal gyis tshe ring brtan par 'gyur// snon gyis mchog tu bde bar byed// lha mtshams kyis ni mchog ster 'gyur// gza' dang skar ma de dag kyang // dar gud mi rigs las dang sbyar// tshes gcig gsum lnga drug bdun bcu// drug po nor 'joms spang gzhan shis// gza' skar tshes grangs mthun 'dzom na// mar gyi ngo la'ang bya bar shis// gnam stong bcu bzhi kun du spang // zla ba gza' dang skar ma dang // nyi ma dus 'dzom skad cig la/ ji skad gsungs pa bzhin byas na// bsam pa thams cad yongs rdzogs shing // rab tu gnas pa mchog 'gyur te// 'khor los sgyur rgyal dbang phyug ni// thob 'gyur 'di la the tshom med// slob dpon mtshan ma thob pa na// gza' dang rgyu skar brtsi mi dgos// bgegs dang log par 'dren pa'ang med// gza' rnams thams cad rjes mthun zhing // bgegs dang rgyu skar lha rnams nyid// de drug bka' sgrub kun gnas shing // gzugs brnyan mchod rten la sogs kyi // dngos grub dag ni ster bar mdzad// yid kyis cung zad gang bsams pa// skye dang skye bar 'grub par 'gyur// yang thog mchod rten la sogs gnas// khyim dang lha yi gnas rnams su// sangs rgyas la sogs rab gnas bya// brdungs lugs 'bur bris sogs rten ni// rang rang mtshan nyid ldan pa ste// zhi khro la sogs rang tshul mthun// tshad kyis tshad la phab cing bzang // de 'dra rab tu gnas par 'gyur// bzlog pa skyon 'gyur de phyir gzab// rab gnas dgos dang mi dgos gnyis// dam pa'i don du dpyad pa na// gang zhig gang gis gang du brlab// gdod ma nas zhi skye med la// ji 'dra ji ltar rab tu gnas// chos rnams thams cad 'od gsal la du// rtog dang ldan pa'i mchod gnas la// rab tu gnas pa mi dgos te// yang na stong nyid ma rtogs kyang // mchod rten glegs bam sku gzugs sogs// sangs rgyas rnam 'phrul byin rlabs las// byung ba min na mi 'byung bar// rtogs te shin tu dad ldan na// rab tu gnas pa mi dgos so// dang po'i las can ma 'byongs la// 'jig rten tha snyad kun rdzob tu// 'gro bas de nyid mi shes la// ston pas rab tu gnas pa bshad// dbye ba sgra don skyon yon las// bya ba'i thabs dang rnam pa drug // don dam spros med rab gnas dang // kun rdzob sku gsung thugs gsum ste// yon tan phrin las zhor la 'byung // dam tshig sems dpa' sbyangs bskyed la// ye shes sems dpa' yun ring du// gnas pa'i phyir ni rab tu gnas// gang du sku gzugs rdzogs pa la// byin ma brlabs par ring gnas na// de la bkra mi shis 'gyur zhing // de srid mchod par de mi 'os// dper na skyes bu la la zhig // rig pa'i mtshan nyid spangs pa na// 'jig rten kun gyis mchod mi byed// de bzhin byin ma brlabs sku la// gang zhig phyag 'tshal mchod byed pa// dam tshig bral zhing sngags dman te// sbyin sreg thal ba 'bras med mtshungs// 'jam dpal rtsa ba'i rgyud chen las// skye bo tshul khrims 'chal 'di la// bde 'gro mtho ris yod min la// bde ba mchog tu'ang mi 'gyur na// rgyal bas gsungs pa'i sngags rnams ni// 'grub par 'gyur ba smos ci dgos// ta la'i mgo bcad sngo min ltar// de bzhin sngags sgrub rmongs pa dang // tshul khrims nyams shing sdig las byed// rtag tu bud med chags pa la // 'di ni rab tu bsten ma yin// mi dge bshes gnyen bsten pas ni// sngags kyi rgyal po ga la 'grub// yon tan yang ni rtsa rgyud las// 'jig rten sngags rnams ji snyed dang // de slob bse ru byang chub sems// bdag nyid chen pos gsungs pa yin// cho ga gzhung dang mthun par ni// rab tu gnas pa byas nas kyang // ri mo 'di ni mdun bzhag na// sngags rnams ma lus 'grub par 'gyur// de bzhin mchod dang phyag 'tshal dang // mthong dang reg pa tsam gyis kyang // sdig pa'i rnyog pa kun las grol// ras ris la sogs mthu chen la// don du gnyer dang bskul bas ni// myur du skye ba don yod thob// rjes su yi rang de bzhin no// rten 'di mthong ba'i skye bo yis// bsod nams thob pa don yod pa// bskal pa bye ba rnams su yang // brjod par yang ni mi nus so// las ni yon bdag bsod nams spel// sngags pas dge ba rnyed par byed// de bzhin slob dpon sngags gnas pas// chos ldan mchod pa byed pa gang // de yis skye bar mchod par 'gyur// bya thabs cho ga dag las bya// cho ga dman gnas bkra mi shis// 'dir sdug pha rol 'jigs pa che// dngos grub 'dod pas cho gar 'bad// cho ga'i tshul legs bsod nams ni// mthong dang mi mthong rnams su skye// sku gzugs sngags kyi mtshan nyid kyis// rten la byin rlabs 'jug par 'gyur// gang zag blo rigs tha dad pas// yon mchod 'byor chog tshogs pa yis// rab gnas rgyas pa spros bcas bya// 'bring pos cho ga tshad tsam dang // bsdus pa ting 'dzin thun gcig la// rdul tshon la sogs mi dgos bya// rgyas pa mtshan ldan bla ma la// slob mas lan gsum gsol btab nas// bka' bsgo slob mas rdzas bsogs te// yid 'ong gnas su bsnyen gsum bskyal/ sa yi cho ga gzhung bzhin bya// lha bum sbyin sreg sa yi lha// sta gon spyi dang mthun par bya// 'di skabs slob ma sta gon ni// gang byed gzhung dang mthun gnas yin// de yang sngags grogs slob dpon 'dra// yon bdag sta gon gnas pa ni// rgyas pa bkra shis cho ga 'di// brtsams nas yongs su rdzogs kyi bar// yon mchod la sogs mi rnams kun// lus ngag yid spyod bzang ltas bya// ngan pa'i phyogs kun thag ring spang // bzang ngan gang byung mi rabs bdun// 'byung bas ngan na 'bar sogs bzlog // nang par dkyil 'khor rdzas tshang bsham// shar lhor rab gnas dbang stegs ni// dpangs khru rgya ni rten dang sbyar// ba yi lngas byugs pad 'khor ser// nyi nub dpon slob khrus byas brgyan// bgegs bskrad chad lhag bskang byas te// bum pa'i bsnyen sgrub gzhung ltar bya// de yang srung ba'i 'khor lo nas// mchod bstod bsgom bzlas bar du ni// mtshan ma byung gi bar du bya// de rjes rang 'jug dbang yang blang // de rjes snyan gsan gsol ba gdab// phyir phyin gtor ma rgya chen gtang // bgegs la bka' bsgo bden bdar bya// nang zhugs nye reg 'thor 'thung byas// sngon du yon bdag dbang rgyas bskur// de nas rab gnas sta gon te// rten gsar rnams ni der drangs la// dkyil 'khor mkhar 'degs bdag khror bsgyur// bgegs la bka' bsgo stang stabs bya// khro bo'i bstod bzlas ra dra sogs// srung 'khor rgyas par bsgom par bya// gong nas rten gsar bzhugs pa na// na bza' car g.yogs zhal phyir bstan// dkyil 'khor bris nas sta gon te// ma bris rab gnas dbang nus med// slob dpon brtan ma thob nus med// dkyil 'khor bris chog dgos med 'gyur// des na rgyud dang bla ma ni// dam pa'i snyan brgyud gdams ngag dgos// sta gon bgegs ni bskrad pa'i gnad // dngos gzhi byin rlabs sbar ba'i gnad // rjes ni bstan pa dar rgyas gsum// sta gon nub mo phyag rgya dgrol// dkyil 'khor shar sogs ku sha'i steng // seng ge'i nyal stabs chos nyid nyal// skya rengs shar dus chos nyid las// langs te khrus byas brgyan lhar bskyed// rten gsar tha mal dril sbyang phyir// shing bu gru gsum me sbar la// kham phor steng du bag zan gyi// kong bu gsum la mar me sbar// 'bras kyi chang bu gsum la ni// rdo rje gtsug tor gnod sbyin gyis// sku la phyi bkru lan gsum bya// 'bras med bag phyes bya bar 'os// sngags gnyis zlos shing yungs kar brab// mi gtsang dor bsam sla ngar blugs// de rjes chu mes de ltar bya// yang na g.yam steng chu me dang // zho zan bsres dang yungs kar la// oM sarba pA paM da ha na badzrA ya swA hA/ zhes bzlas mer bsregs bzhi mdor dor// 'dag chal sug pa nye shing pa// shu ti sran phye ba yi lnga// til mar gyis ni sngags bcas bkru// bag chags sbyang phyir chu brgyad khrus// rdul g.yab me long bstan byas te// chab gtsang chu gtsang sman chab dang // spu chab 'o ma 'bru sna lnga// rin chen mchod yon khrus byas la// shing bal ras kyis sku phyis la// dbang stegs steng du bzhugs gsol la// mar dang dri lnga ga pur dang // tsan+dan dzA ti gur gum dang // gla rtsi byugs te stong par sbyang // stong pa'i sngags gsum rim bzhin brjod// de nas lhar bskyed dngos de'am// dkyil 'khor gang bris yi dam lha// gtso 'khor bcas pa'am gtso rkyang ni// mngon par byang chub lngas bskyed la// rab gnas dbang bskur mnga' gsol gsum// rab gnas ye shes sems dpa' yi// spyan drang chos brgyad snyan gsan dbab// spyan drangs bzhugs gsol khrus mchod yon// phyag 'tshal sum bsres sku gsung thugs// byin gyis brlab pa'i bar du bya// de la mchod pa'i rim pa ni// rin chen maN+Dal thun mong lnga// rgyan dang gzhal yas gdugs rgyal mtshan// ba dan 'phan dang bla re dang // me tog phreng ba rol mos bskor// na bza' nam mkha' mdzod zhal zas// gling bzhi maN+Dal dbul bar bya// rang rang sngags dang rten 'brel gyi // snying po brgya dang rtsa brgyad bzlas// de nas rdo rje sems dpa' yi// yi ge brgya pa brgya rtsa brgyad// bzlas pas brtan par byed pa yin// de dag spyi yi rab gnas te// khyad par sku gsung thugs rnams la// rang rang cho ga gzhung bsrangs la// mchod rten la sogs thugs rten la// khyad par chos bzhi byin gyis brlab // rdo ring them skas chu srin gyi// rgyal mtshan la sogs dbul ba'o// byin brlabs sa gzhi chos kyi dbyings// seng khri mi 'jigs bzhir byin brlab // rmang ni dge bcu khri 'phang ni// dang po dran pa nyer gzhag bzhi// gnyis pa yang dag spong ba bzhi// gsum pa rdzu 'phrul rkang pa bzhi// bzhi pa snang ba'i dbang po lnga// bum rten stobs lngar byin gyis brlab // bum pa byang chub yan lag bdun// kha khyer 'phags lam yan lag brgyad// de dag rgyu chos byin brlab ste// 'bras bu'i chos su 'di ltar brlab // srog shing mkhyen bcu bre legs ni// ye shes bzhi dang rnam thar bzhi// 'khor lo bcu gsum sa bcu dang // dran pa nyer gzhag gsum du brlab// char khabs gdugs ni thugs rje'i skyabs// tog ni chos dbyings ngo bo nyid// phyi ni sku gsum nang gzhal yas// rdo ring rin chen them skas dang // chu srin rgyal mtshan dar dpyangs dang // rin chen phreng ba nyi zla dbul// bya ru thabs dang shes rab yin// mchod rten sku bsdus rab gnas bya// rang rang rab gnas legs par bya// sku gzugs khyad par chos brgyad de// spyan dbye dbu skra sprul sku'i gzhar // longs sku'i dung gi so mang sa bshad// shangs dbyes spu 'thog tshems rtsa bru// ljags bzhar snyan spabs bru zhing bsal// na bza' sprul pa'i sku la ni// smad gsum chu tshags par 'khar gsil // longs sku zhi la dar gyi ste// khro bo'i stag lpags dar sngon gyi// stod g.yogs rgyan ni sprul thod sogs// sprul sku rgyan med longs zhi la// bris bkod dbul bsam cho gas dbul// dngos su dbul du yod na rab// gsung rab zhal bsro'i khyad par dgu// don gsung skye 'gag med par brlab// tshig gsung yig 'bru gsung rab ni// yan lag tshad med bzhi bcur brlab// khri dbul glegs shing glegs thag dbul// na bza' zhal khebs rgya rim bdun// pha rol phyin pa yum chen mo// mdo sde 'dul ba byang chub che// rgyud sde rdo rje chos sogs te// cho ga yi dam la sogs pa// ngo shes bye brag mi shes spyi// yang na bden gnyis yi ger bsam// dri lnga yis ni de nas byug // sa bon lnga yi gtor bya'i don// skye med rtog pa gsal ba yis// chos sku la ni chos sku thim// gnyis su med bsams me tog dbul// thugs kyi mchod pa dri yis byug // de nas spyir ni dbang bcu gcig // bum pa dbu rgyan cod pan dang // phyag rgya ming dbang las bzhi'i dbang // chos kyi rgyal po gsang ba'i dbang // thabs shes gdugs dang phreng dbang bskur// rjes la mnga' gsol rten kun la// rdzas brgyad sna bdun dbul ba dang // bkra shis byin cher gsol ba ni// 'brang rgyas la sogs bkra shis rdzas// mang la 'jig rten dge ba dang // mdzad pa bcu gnyis dkon mchog gsum// rigs lnga la sogs mang po ni// bklag dang gyer bas zhal bsro bya// gong du cod pan dbang bskur ram// yang na sngags 'dis bcing byas te// oM hUM oM dzr-I khaM/ sku yi sum 'gyur khri la ni// mdun du ma nub mi yor bzhugs// de ltar ma byas skyon mang 'byung // de nas slob dpon yon bdag gnyis// me tog gtor te gdan khri nas// bzung la bzhugs par lan gsum gsol// de nas mtshan brgya rtsa brgyad sogs// bstod pa rgyas bsdus skabs dang sbyar// de yi yon tan la dad pas// me tog spos dang de bzhin dri// mar me lha bshos na bza' sogs// sngags ldan rgyas bsdus skabs dang sbyar// de nas yon bdag mdun bzhag la// me tog dri yi mnga' gsol ba// rten 'brel snying po zlos bzhin du// lha la dbul ba bzhin byas la// gzengs bstod mchod pa'i rjes gnang sbyin// gsang ba'i bdag po bcom ldan 'das// phyag na rdo rje 'khor bcas la// gtor ma phul la gsol ba gdab// spyi yi chos skyong phyogs skyong bcu// rnam sras mgon po gzhi bdag la// gtor sbyin phrin las bka' bsgo bya// phyi rjes bzo bo grogs byed sogs// 'di skad brjod de mchod par bya// kye gson dga' bas 'di nyid du// ji ltar gsungs pa'i mchod pa rnams// bdag la mthun pa'i nus pa med// de phyir khyed ni bzod par gsol// de dag gang dag brtul zhugs can// dge slong dge bsnyen dge bsnyen ma// mchog tu gus pas mchod byas la// ji ltar 'os pa'i yon yang dbul // rab tu byung ba'i gnas brtan dang // khyim pa'i gtso bo la sogs la// gnyer gtang bka' bsgo 'di skad brjod// snyigs ma lnga yi dus 'di yi// mchog gi sku dang mnyam pa yi// sprul pa'i sku ni 'di yin gyis// khyod kyis ma nyams srung mchod kyis// sngags kyi bza' bca' yon bdag la// skabs 'dir sbyin te 'di skad brjod// sngags kyi gtsang sbra'i bza' bca' dag // gzugs brnyan bdag po khyod la sbyin// bde gshegs lhag ma 'di dag ni// zos na sdig pa byang bar 'gyur// gal te lhag nyid dge 'dod na// bla ma gus pas dge bya zhing // de ltar rnam pa thams cad du// bla ma yang dag mnyes byas te// yon gyi dam pa dbul ba ni// rta dang glang po shing rta nor// longs spyod yo byad dbul 'di brjod// bla ma yongs su mnyes pa yis// las dang dngos grub thams cad 'thob// de bas dngos po thams cad kyis// bla ma mnyes par byed par shog // de nas mtshan mo gtang rag ste// gnyen dang rigs rgyud 'khor rnams kyi // bzang ba'i glu gar rol mo ste// dung la sogs pa'i rol mo dbul// lho phyogs rgyas pa'i thab byas la// 'o ma can gyi bud shing brtsig // 'bru dang mngar gsum mar 'o mas// dang po mjug tu me lha mchod// bar du dkyil 'khor rab gnas lha// stong ngam lnga brgya sogs sngags 'dis// oM badzra A yu She puSh+TaM ku ru swA hA/ sdig zhi tshe dpal rgyas par 'phel// gtang rag lhag chad bskang ba yi// mchod bstod bzod gsol skabs sbyar bya// rten gsar ye shes mi gshegs te// tsA ru'i ston mo rgyas par bya// dkyil 'khor lha gshegs dam tshig bsdu // rdul tshon a kAr sngags bsdus te// chu sogs dor la ba'i lngas byug // de nas 'gro rnams dad bya'i phyir// shing rta khri sogs mtho bar bteg // mchod pa rol mo dang bcas pas// grong khyer rnams su bskor bar bya// spros mi dga' la bsdus pa ni// bsnyen pas cho ga sta gon dang // dkyil 'khor bri sgrub rten gsar la// bgegs bskrad yi ge brgyas brtan par// gong bzhin byin dbye la sogs pa// nub gcig la ni kun rdzogs bya// mnga' gsol rgyas par ma grub kyang // 'di la nyes par mi 'gyur ro// shin tu bsdus pa'i rab gnas ni// brtan pa thob pa'i slob dpon gyis// gza' skar tshes grangs mi brtsi ste// rdul tshon mi brten thun gcig la// dkyil 'khor bsgoms te brgya rtsa bsnyen// bgegs bskrad bkru sogs gong ltar bya// bskyed de spyan drangs sku gsung thugs// byin gyis brlab dang dbang bskur ba// snying ga'i sa bon 'od kyis ni// 'og min rigs lnga'i thugs ka nas// bkra shis lha mo bum rol bcas// dbang bskur rigs bdag rgyas btab bsam// rten 'brel snying po brgya rtsa res// dri dang me tog gtor byugs te// rang rang lha la chos skur thim// bsams la rdo rjes mchod bstod bya// rjes sogs spyi dang mthun par bya// lha khang rab gnas 'dir ma bshad// da ni phyag mtshan byin dbab ste// swa b+hA'i sngags kyis stong ngang las// dkar rigs lha khang mchod rten gnas// khang khyim b+hUM las 'khor rnam snang // gsung rigs dmar dang po ti cod // gaN+DI cha lang dril bu sogs// dzr-IM las pad+ma snang mtha' yas// nag sngo rdo rje phur phreng thugs// hUM las rdo rje mi bskyod pa bskyed // ser po bang mdzod yon tan rigs// aM las rin chen rin 'byung bskyed// las rigs ljang gu rgya gram gri// khaM las ral gris don yod grub// chos skyong rnams la'ang rang rang gis// 'jig rten 'bag la rigs gsum gyis// rigs kyi 'bag la rang rang lhas// ngo mi shes kun de 'drar re'am// rigs bstun gong gis shes par bya// srog chags gtso bo'i sprul skus bya// srung 'khor kun dga' ra bkad sa// gzhal yas khang ngam a mo li// chu mig khron sogs mA ma kI// bza' shing ra dang ldum ra sogs// shing gi lha mo 'od 'chang mas// phyugs lhas par+Na sha ba ri// 'bru dang bang mdzod dzam+b+ha la// yon bdag dkyil 'khor mthong na lha// ma mthong ni ni sprul skus bya// bla ma'i sku 'bag thugs dam ste// mi shes rang gi yi dam las// sngags la ma zhugs sprul pa'i sku// kun la dgug gzhug gong bzhin bya// phrin las rgyas pa'i cho ga ste// rab gnas rim gsum 'khor bcas 'di// bdag gis rang bzor ma byas te // gtso cher klu sgrub lugs gtsor bzhag // rdo rje 'chang nas gnyis brgyud pa'i// lung dang 'dra ba'i nA ro dang // byang chub sems las thob pa yi// sgeg pa rdo rje skal ldan mchog // de gsum snyan nas snyan brgyud pa'i// man ngag bla ma mnyes pas thob// rgyud dang bstan bcos legs brten nas// rang nyid dran pa gso ba dang // gzhan yang bdag 'dra gti mug la// phan phyir gzhan gyis bskul nas bris // ma rtogs nongs pa bzod par gsol// brtsams pa'i dge ba cung zad des// sems can bde chen sku thob shog // sku dang gsung dang thugs rab tu gnas pa zhes bya ba dpal mar me mdzad ye shes kyis mdzad pa rdzogs so// // rgya gar gyi mkhan po dI paM ka ra dang // lo tsA ba rgya brtson seng ges bi kra ma shI lar bsgyur cing zhus te gtan la phab pa'o// 