@##// rgya gar skad du/ badzra d+hA tu mahA maN+Dal la lo pi ka sarba badzrod ya nA ma piN+DAr+tha/ bod skad du/ rdo rje dbyings kyi dkyil 'khor chen po'i cho ga rdo rje thams cad 'byung ba zhes bya ba'i don bsdus pa/ dpal rdo rje sems dpa' la phyag 'tshal lo// rang gi lus ngag yid dag rnam dag pas// bdud kyi 'tshe ba go skabs med mdzad cing // bsod nams tshogs dang de bzhin ye shes te// de gnyis rab rdzogs rgyu dngos 'gro phan mdzad// skye ba gcig gis thogs dang srid mtha' ba// legs 'gro de nas rang gi sems rtogs pa// sngon 'gro mngon par byang chub rim bzang pos// chos rgyal nyid brnyes byams pa la sogs phyir// dkyil 'khor sprul la mdzad phyogs bcu'i dkyil 'khor pa// rang gi rnam par thar pas yang dag par// 'gro ba gdul phyir bsdus shing las la bzhag // rnam par khyab pa bsdus pas rnam 'phrul bstan// de nas 'dzam bu'i rgyal mtshan mi rnams la// phan phyir ji bzhin cho ga bzang po yis// tshon gyi dkyil 'khor skyon med ston mdzad pa// bdag dang gzhan don phun sum gnas brnyes pa// dpal ldan rdo rje sems dpa' rnam 'dren pa// rnal 'byor rgyud kyi dbang phyug bdag phyag 'tshal// 'di ni go rims nges pa tsam// gtso bor bya la gzhol ba yis// dkyil 'khor cho ga mchog 'di yi// don bsdus bdag nyid dran phyir bri// gang du rnam par rmongs pa'i gnas// der ni tshig don 'ga' zhig brjod// gzhan du blo gros ngan pa rnams// sgra tsam la yang log par rtogs// deng sang sngags kyi theg pa mchog // yi ge'i don gyis rnam dkrugs shing // bla ma gcig nas gcig 'ongs pa'i// man ngag rim la gus dang bral// de phyir bla ma'i man ngag gis// 'di yi snying po cung zad bri// 'dir slob dpon gyi zhal snga nas// rnal 'byor gyi rgyud kyi lugs kyis slob ma dbang bskur te/ tshe 'di nyid la dga' ba dang bde ba'i mchog gi mthar thug pa 'thob pa la sogs pa'i dgos pa gzigs nas/ dkyil 'khor cho ga rgyas pa bsdu ba bzhed pas// phyag 'tshal dngos po thams cad kyis// zhes bya ba la sogs pa rgya cher smos pa mdzad do// de la 'dir ci'i phyir phyag btsal zhe na/ bdag nyid dam pa'i spyod pa can du bstan pa'i phyir dang / 'di'i bsgrub par bya ba dpal rdo rje sems dpa' la dang ba ni legs pa thams cad thob pa'i rgyu yin pas gzhan de la dang ba bskyed pa'i phyir dang / bgegs zhi bar bya ba'i yang phyir ro// de la phyag btsal ba ni 'dud pa ste skad kyi byings las de skad du bstan pas so// rab kyi sgra ni mchog tu gyur pa ste de yang lus dang ngag dang yid thams cad kyis gus pa nye bar gnas pas so// de'i phyir dngos po thams cad kyis zhes pa ste/ lus ngag yid thams cad kyis so// gzhan dag 'dir rigs spyi dang khyad par gyi phyag 'tshal ba lnga ni dngos po thams cad kyis zhes zer na/ 'di slob dpon gyis de kho na ltar mdzad ces grub par mi nus pas btags pa tsam du zad do// su zhig la phyag 'tshal zhe na/ rdor sems khyab bdag chen po la// zhes pa ste/ rdo rje zab mo'i cha brjod pa ste/ 'dir bskal pa grangs med pa de snyed du spros pa'i tshogs bor te shin tu brtan pa dang / 'phel 'grib med par byas pa'i rnam par mi rtog pa'i ye shes ni rdo rje ste/ dang po'i bye brag ma lus pa 'gegs pas nor bu rin po che rdo rje dang 'dra ba'i phyir ro// de ltar na/ bskal pa du mar rab goms byas pa yi// rgyu dang rigs pa'i tshul dang sa la mkhas// gang gis 'dus byas grong khyer rnam 'jig pa// ye shes rdo rje brtan de 'phags bdag stsol// zhes gsungs so// de yang glo bur ba'i dri ma rnams bsal ba kho nar zad kyi/ rang gi ngo bo nyid thog ma nas rdo rje lta bu mi phyed pas na/ rab tu brtan zhing dus gsum mi 'gyur bar gnas pas sems dpa' ste/ sems dpa' sngon dang tha ma med// rdo rje sems dpa' de bzhin gshegs// 'di ni rang 'byung bcom ldan 'das// gcig pu rab tu che ba'i lha// zhes gsungs pa lta bu'o// de ltar thog ma dang tha ma med pa'i phyir// 'di ni sems can gyi gnas skabs na yang brtan pa/ sems can kun gyi sems gang yin// rdo rje zhes ni bshad pa ste// brtan pa'i phyir na dpa' zhes brjod// ces gsungs shing // de nyid shin tu rnam par dag pa'i ngo bo sangs rgyas kyi sa la yang de las lhag par ma gyur bas na/ rnam pa kun mkhyen ye shes ni// de 'dir rdo rje sems dpa' ste// brtan pa'i phyir na dpa' zhes bya// zhes gsungs so// de ltar na 'di ni chos kyi sku'i ngo bo can te/ bsgribs pa dang ma bsgribs pa'i dus dag tu yang rang gi bdag nyid la 'bri ba dang / 'phel ba spangs par mi 'gyur ba ni/ de bzhin gshegs pa rnams byung yang rung ma byung yang rung ste/ chos rnams kyi de bzhin nyid de/ de bzhin du gnas pa'o zhes gsungs pa bzhin no// de ltar chos kyi sku'i dbang las gzugs kyi sku dpe med pa 'byung ba ni rgya che ba ste/ ji skad du/ rgyal bas chos nyid lus med rab zhi ba// gnyis med rang bzhin med par thugs chud nas// gzugs sku bzang po mtshan gyis brgyan pa yis// 'gro ba ma lus bkang zhing ston par mdzad// ces gsungs pas so// de ltar de lta bur thams cad du khyab pa ni khyab bdag ste/ brtan pa dang g.yo ba thams cad du snang ba ston pas shin tu rgya cher gyur to// de ltar zab pa dang rgya che ba 'di ni ji skad du/ mtshan yang dag par brjod pa las/ mi 'gyur kun 'gro khyab pa po// zhes gsungs pas gsal por mdzad do// de lta bu ni byang chub sems dpa' sa bcu pa'i bkod pas kyang bsgrun du med pas na chen po'i sgra yis bstan pa ste/ rang bzhin dang / las dang / rgyu dag che bas na 'di chen po yang yin la khyab bdag kyang yin pas na chen pos khyab bdag go// de ltar zab pa dang rgya che ba'i bcom ldan 'das rdo rje 'chang chen po la phyag 'tshal nas nga 'dir ci zhig byed ce na/ dkyil 'khor cho ga bshad bya ste// rdo rje thams cad 'byung dge ba// zhes bya ba smos te/ 'di ni 'dir rtogs pa dang ldan pa dag 'jug pa'i yan lag tu gyur pa dgos pa dang thabs phul du byung ba dag bstan te/ re zhig dang po nyid du 'di la brjod par bya ba khyad par can med de/ smyon pa'i tshig las dur khrod dang ri rtse nyams mi dga' bar yul gyi bzang mo dang phrad pa med pa lta bu'o snyam du sems pa dgag pa'i phyir/ dkyil 'khor cho ga bshad bya ste// zhes bya ba smos te/ 'di na sngags kyi theg pa 'di las dkyil 'khor ni rab tu grags pas khyab pa'i dngos po'i stobs goms shing skyes bu'i 'dod pa tsam gyis ma phye ba yin la/ de dang mthun pa'i brjod pa dkyil 'khor gyi cho ga bshad par bya'o/ zhes dam bca' ba ni snying la babs pas na smyon pa'i tshig las 'phags pas na 'di la brjod par bya ba yod dam zhes rtog par 'gyur gyi 'di ni mi 'tsham pa'i dag go zhes ldog pa'i yan lag ma yin pa'i phyir ro// 'dir brjod par bya ba de yang gang zhig yin/ dkyil 'khor ni 'di na rab tu mang ste 'di las phyi rol du gyur pa'i dkyil 'khor yang yod la/ de ni sngags kyi rgyud las bkag ste/ kha cig gzhan gyi rigs kyi dkyil 'khor du 'jug pas/ ngan song gi dkyil 'khor du 'jug pa de dag ces bya ba la sogs pa gsungs pas so// yang 'di na bya ba'i rgyud las rab tu sdug bsngal ba'i dka' thub brtan par bya ba'i dkyil 'khor yod la/ de yang 'dod par bya ba ma yin te rnam par g.yeng bas nang gi rnal 'byor dang 'gal zhing gcig tu sdug bsngal bas na mi 'dod la/ de yang dpal mchog dang po las bkag ste/ dka' thub spyad pa mi bzod pas// sems g.yengs gyur nas ma grub po// zhes bya ba la sogs pa rgya cher bstan pas so// de bzhin du 'di na kha cig de bzhin gshegs pa'i dgongs te gsungs pa khong du ma chud pas bud med bsten pa la sogs pa sgra ji bzhin par 'dzin cing bud med bsten pa'i dkyil 'khor dag yod la/ de yang 'dod pa ma yin te/ rdo rje rtse mo la sogs pa'i rgyud las ring du spang ba'i phyir ro// de nas 'di la brjod par bya ba yod kyang brjod par bya ba khyad par can ma yin nam zhes bzlog pa srid pas na de dgag pa'i phyir/ rdo rje thams cad 'byung zhes bya ba smos te/ rdo rje dbyings nas ji srid rdo rje 'bebs pa'i bar du lha sum cu rtsa bdun snyed ni thams cad rdo rje'i ming gi mtshan pas na rdo rje ste/ de rnams ma lus pa brjod pa ni thams cad de/ 'di thams cad kyang yin la rdo rje yang yin pas na thams cad rdo rje'o// de rnams kyi 'byung ba ni ji ltar bskyed pa dang byin gyis brlab pa dang / mchod pa dang // bzlas brjod bya ba'i thabs kyis rim pa phyin ci ma log par 'byung bar byed ston par byed la gsal bar byed ces pa'i bar du ste/ des ni the tshom las bzlog pa'i rgyur gyur pa'i dkyil 'khor thams cad gsal bas/ thun mong ma yin pa'i dkyil 'khor nges par gzung bas 'jug tu rung bar byas so// de ltar bstan pas brjod par bya ba yod du zin kyang brjod par bya ba bstan pa'i gzhung 'di la don byed pa khyad par can ci yang med pas 'di mi rtsom ste/ bcom ldan 'das rdo rje sems dpa' nyid kyis rtsa ba'i rgyud las dkyil 'khor gyi cho ga bshad zin la/ gdul bya chen po dag gis ni ri rab kyi rtse mor dkyil 'khor sprul ba mthong zin pas na de'i cho ga mi dgos so zhe na/ de'i phyir sngar bshad bya ste/ zhes bya ba smos te/ gdul bya chen po dag la ma yin yang // phyis 'byung ba'i skye bo phal la dkyil 'khor gyi cho ga dgos shing // de yang bcom ldan 'das rdo rje 'chang gis ni zur tsam zhig bstan pas na blo gros chung ngu'i skye bo dag gis ga la rtogs/ de bas na de ni ma bshad pa dang 'dra ste/ don bya ba la mthu che ba ma yin pas so// slob dpon gyi zhal snga nas 'dir de gsal zhing rdzogs par rnam par phye bas the tshom med par bya ste/ des na dkyil 'khor gyi cho ga bde blag tu rtogs par byas pa ni 'di rtsom mi dgos pa ste/ 'di bya rog gi so brtag pa'i bstan bcos lta bu ma yin no// kha cig 'di la 'brel ba med par the tshom za bas brjod bya de 'dis brjod par byed dam ci ma yin zhes rtog pa srid na 'di ma 'brel ba yod do// gang zhig gang med na mi 'byung la gang yod na 'byung ba de ni rgyu dang 'bras bur 'khrul pa med cing 'di las gzhan gyi ji ltar yang rdo rje thams cad bstan pa 'byung ba gsal por rtog pa mi 'byung la/ 'di las ni nges par de 'byung bas 'di dag thabs dang / de las byung bar nges pas de nyid las byung ba'i 'brel ba'o// de na 'jog po'i gtsug gi nor bu blang ba'i yon tan gyi snyan dngags ltar 'di nus pa med pa'i ngo bo ma yin no// de'i mtshan nyid khong du chud pas kyang ci zhig bya/ ma bag mar blang ba'i rim pa'i man ngag la brjod par bya ba dang dgos pa dang 'brel ba yod kyang de 'dod par bya ba ma yin no zhe na/ de bsal ba'i phyir dge ba'i zhes bya ba smos te/ 'dir de dag gi mtshan nyid bde blag tu rtogs nas 'jug par byed pa ni thun mong dang khyad par gyi dngos grub rnams thob pas dge zhing don yod par 'gyur te de mi 'chad par 'gyur ba las/ rdo rje sems sogs sems dpa' mchog // dngos grub thams cad sbyin mdzad pa/ zhes gsungs so// de bas na 'di na 'di mngon par mtho ba dang legs pa thams cad 'byung bas na dgos pa'i dgos pa grub po// de ltar don mtha' dag la the tshom bskyed pa ni 'jug pa'i yan lag ste/ 'di la mkhas pa'i rang bzhin can don med par the tshom bskyed pa ni zlog par byed de/ dug tu the tshom za ba la ni longs spyod pa las ldog la/ zhing pa la sogs pa don yod par the tshom za ba ni 'jug par byed de/ dngos po'i stobs kyis zhugs pa 'di de kho na ltar bya ba byas par 'gyur gyi mi bya ba byas par yang mi 'gyur ro// de ltar 'di la rtog pa dang ldan pa dag 'jug pa'i yan lag tu gyur ba'i brjod par bya ba dang / dgos pa dang / thabs dang / dgos pa'i dgos pa dag brjod cing mthar thug pa'i go 'phang bsgrub par bya ba dgos pa'i dgos par rtog pa yang zur gyis bstan nas/ da ni 'dir/ dkyil 'khor cho ga bshad bya ste/ zhes bya ba las glengs te dkyil 'khor ni ji lta bu/ de ji snyed cig ci'i phyir de skad ces bya zhes bya ba bsam pa dang / cho ga ni ji lta bu cho ga'i sgra gang don gang zhes pa 'dir brjod de/ gzhung 'di'i brjod par bya ba ni 'di tsam du zad do// de la 'di'i dkyil 'khor zhes bya ba ni rnam par mi rtog pa'i rang bzhin chos kyi dbyings te de ni snying por gyur pas so// de ltar ni/ yan lag kun las rnam grol zhing // dbyangs dang yi ge rnam bral ba// 'dren dang tshogs las yang dag 'das// 'di ni dkyil 'khor snying po mchog // ces gsungs so// de bzhin du chos kyi dbyings de ji lta bar rtog pa rnam par mi rtog pa'i ye shes kyang dkyil 'khor te/ 'di lta bu yang bcom ldan 'das kyis gsungs te/ sangs rgyas kun gyis byang chub sems// bla na med pa rtogs gyur pa// rgyal bas gsungs pa'i ye shes gang // de ni dkyil 'khor snying por gsungs// zhes so// de bzhin du sngon gyi smon lam dang tshogs kyi mthus yul dang dus dang der de bzhin gshegs pa rnams kyis gzugs kyi sku'i bkod pa dpe med pa snang ba yang dkyil 'khor te/ sangs rgyas dang byang chub sems dpa' 'khor gyi dkyil 'khor thams cad bya ba gsungs pas so// de nyid ni sprul pa'i dkyil 'khor zhes bya ste/ gdul bya'i ngor nges pa med par sna tshogs pa'i sprul pa'i phyir ro// 'di la rnam par smin pa'ang med pa ma yin te/ yun ring du shin tu goms par byas pa las byung ba'i phyir te/ rang gi mi mthun pa'i phyogs de dang de rnam par spangs pas brnyes pa'o// 'on kyang 'di ni rtog pa'i lam du gyur pa bkod la/ sna tshogs par snang ba ni mos pas sprul pa'i dkyil 'khor gcig kyang sna tshogs par brjod do// de ltar dkyil 'khor de dag ni 'bras bu'i ngo bor grub pas 'bras bu'i dkyil 'khor zhes rnal 'byor gyi rgyud kyi lugs kyis bsnan to// de bzhin du rnal 'byor pa'i sems dang sems las byung ba tha mal pa'i rnam par rtog pa las grol ba ting nge 'dzin gyi khyad par can 'di lta ste/ de bzhin gshegs pa rnams kyi gzugs kyi sku dang rab tu 'dra bar bsgom pa'i dkyil 'khor 'di ni ji lta bar sprul pa'i dkyil 'khor zhes bya ste/ rnam pa 'dra bar mos pa'i phyir dang / de'i 'bras bu la rgyu de ji lta bar sbyor ba'i phyir ro// gang du sprul pa'i dkyil 'khor de rjes su dran pa'i rten gyur pa dang rnam pa 'dra ba'ang rung ste/ rdul tshon dang bris skur byas pa la sogs pa yang ji lta bar sprul pa'i dkyil 'khor zhes bya'o// de bzhin du rnal 'byor pa rnams kyis tha mal pa'i gnas skabs kyi chos kyi dbyings dag pa ma yin pa dang / bdag med pa gnyis la gzhol ba'i shes rab dang ting nge 'dzin yang dkyil 'khor zhes bya ste/ 'bras bu nye bar brtags pa las gnod pa med pas so// de ltar de dag ni rnam par mi rtog pa'i 'bras bu'i dkyil 'khor thob pa'i thabs kyi dngos po'i phyir na dkyil 'khor te/ ji skad du dkyil ni snying po'o// 'khor ni len pa'o zhes rnam par snang mdzad mngon par byang chub pa'i rgyud las gsungs pa bzhin no// de ltar de dag ni rgyud bsdus pa'i dkyil 'khor du brjod do// de ltar byas na dkyil 'khor zhes bya ba ni sangs rgyas kyi sa dang / de'i rgyu rigs dang lam gyi bdag nyid 'di tsam zhig la bya'o// de'i rnam par dbye ba yang ji ltar bstan pa'i phyogs las rnam pa bdun te/ rgyas par dbye ba la ni tshad med do// de'i ming gi don kyang snying po 'dzin par byed pa zhes bye brag med par byas te/ yang bye brag tu na 'bras bu ni de'i rang bzhin 'dzin pas snying po nyid 'dzin pa zhes bya ba'am/ snying po yang yin la 'dzin pa yang yin pas snying po 'dzin pa zhes bsdu'o// rgyu ni snying po'i phyir 'dzin pa'am/ snying po la len pa zhes bsdu'o// de ltar na 'dir 'bras bu'i dkyil 'khor ni thabs las byung ba yin la/ rgyu'i bdag nyid kyi dkyil 'khor ni de thob pa'i thabs phul du byung ba yin pas 'di dag thabs dang thabs las byung ba'i 'brel ba khyad par can dang bcas pa ste/ 'bras bus kyang 'gro ba mtha' dag la ji srid nam mkha' la gnas pa de srid du phan pa dang bde ba sgrub pas 'di'i 'bras bu'i 'bras bu ste/ rgyu yi rjes la bdag po'i yul bdag nyid// 'bras bu'i stobs kyis dgra las rnam par rgyal// zhes pa dang / gzhan don phun tshogs sangs rgyas kyi// 'bras bu'i gtso bor 'dod pa ste// sangs rgyas nyid sogs de las gzhan// de yi don gyi 'bras bur 'dod// ces gsungs pas so// de lta bas na gzhung 'di'i brjod par bya ba dkyil 'khor yin la/ dkyil 'khor de yang rgyu dang 'bras bus sems can gyi khams ma lus shing lus pa med pa'i don du 'gyur bas 'di don chen por nye bar gnas pa'i phyir 'bad pas bshad par rigs so zhes bya ba ni lam dang 'bras bu'i go rims so// de khong du chud par byed pa'i rim pa'i gzhung ni 'dir cho ga zhes bya ste/ nye bar khrid pas na thabs yin la/ thabs 'di yang de la yod pas na thabs can te/ dkyil 'khor gyi don mtha' dag khong du chud par byed pa la blo 'khrid pa'i thabs zab mo dang bcas pa zhes bya ba'i don to// 'on kyang 'dir dkyil 'khor mtha' dag ma bstan pas na gtso bor ni rdul tshon gyi dkyil 'khor gyi cho ga gzung la gzhan dag gi cho ga yang shugs las go bar bya'o// da ni slob dpon gyi zhal snga nas dkyil 'khor gyi cho ga bsdu bar bya ba la su zhig snod du gyur pa yin pa de bstan pa'i phyir/ de la dam tshig la sogs pa thob pa'i rnal 'byor pa'i phyir/ 'phags pa de kho na nyid bsdus pa'i rgyud chen po'i cho gas dkyil 'khor gyi cho ga kun las btu bar bya'o zhes smos te/ gzhan du na cho ga mi 'grub ces dgongs la/ kho bo cho ga kun las btus pa tsam pa yang don med ces dgongs pa'o// 'dir dam tshig la sogs pa zhes bya ba'i sgras ni dbang bskur bar bsdu'o// 'di na dam tshig la sogs pa thob pa de dag nyid kyis dngos grub kyi phyir bsnyen pa byed pa yang rung // slob ma mngon par dbang bskur ba'i phyir bsnyen pa'ang rung ste/ bsnyen pa'i dkyil 'khor bsgom pa'i cho ga ni ji lta bu slob ma dbang bskur ba'i cho ga ni ji lta bu zhes rtog pa la/ dang po bsnyen pa'i cho ga gsungs pas de'i go rims brjod de/ 'di na thog ma med pa'i dus nas byas pa'i lus dang ngag dang yid kyi spyod pa phyag rgya dang gsang sngags dang ting nge 'dzin sgrub pa la bar du gcod pa'i sgrib pa bsal ba'i phyir/ dang por re zhig bdag med pa la lhag par mos pas nang bdag nyid can gyi khrus byas la zhes bya ba la sogs pas lus ngag yid gsum rnam par dag par bya'o// 'jig rten 'di ni sems kyis khrid// ces bya ba la sogs pa'i theg pa chen po 'dir sems gtso bor gyur pas de sbyang ba sngar bstan cing // ngag gi nyes pa ni sgrub sla bas lus can rnams la rab tu mang ba'i phyir dang / 'dir bzlas brjod las gtso bor dngos grub kyi mtshan ma 'dod pa'i dbang du byas pa'i phyir de'i 'og tu ngag sbyang bar bstan to// mtshan nyid de gnyis las bzlog pa ni lus yin pas thams cad kyi mjug tu'o// lus dang ngag dang yid rnam par dag pa'i sgrub pa po la bdud kyis glags su gyur pa spang ba'i phyir bsrung ba'i bya ba ni/ de nas yi ge hU~M las rdo rje 'bar ba nyi ma'i me lta bur bdag nyid sprul te zhes bya ba la sogs pa ji srid badzra ban+d+ha baM zhes pa'o zhes bya ba'i bar du smos pa'o// skabs 'di la bsam par bya ba 'ga' yod de/ cis na bsrung ba'i cho ga gzhan ston par byed/ rtsa ba'i rgyud nyid las ni/ rdo rje sems dpa'i mtshan tsam zhig // dran nam nyan par byed kyang rung // zhes bya ba la sogs pas rigs so so'i bsrung ba ma yin nam/ de lta bu rang gi cho ga nges pa bor na gzhan ston 'di ni mi 'tsham mo zhe na/ bden mod kyis 'on kyang nyes pa med de/ 'di na gang zag gnyis te rang gi bya ba tsam sems shing mchog tu mnyam par gzhag pa nang gi bdag nyid la lhag par gzhol ba'i rnal 'byor pa dang / de las gzhan pa dkyil 'khor chen po spros pa la zhugs pas slob ma'i don byed pa'o// de la dang po'i dbang du byas nas ni rtsa ba'i rgyud las nang gi byed pa'i bsrung ba tshegs med pa bstan te/ de ni ches gdams pas de tsam gyis bsrung bar 'gyur la/ 'di ni gtso cher dkyil 'khor chen po'i spros pa la zhugs pa'i rdo rje slob dpon gyi nang du byas pas nang dang phyi rol gyi bgegs ldang ba rab tu med pa'i phyir/ sngags dang phyag rgya mchog tu mi zad pa drag cing rno ba dag gis bsrung ba chen po bya dgos pas nyes pa med do// yang na bsrung ba 'di lta bu yang yod ces rnam grangs la mkhas par bya ba'i phyir te/ rang gi rgyud kyis bsrung ba yang sun mi 'byin pas so// gzhan dag na re bdag bsrung ba bsgom pa 'di'i nang du mngon par sangs ma rgyas kyi bar du 'gro bar mi bya'o zhes dam bcas pa la gnas pa'i bsrung ba ni dang po ste 'di'o// phyis thun mtshams dag la ni nang gi bsrung ba tsam zhes zer na 'di ni ma yin te/ bsrung ba'i dkyil 'khor rab tu rgya che bar gyur pas 'gro ba bgegs ma yin pa'i phyir ro// 'dir su yi bsrung ba ji ltar bsrung dgos pa gang zhig mthong zhe na/ rdo rje 'bar ba nyi ma'i me lta bur bdag nyid sprul te zhes bya ba ni bsrung ba po ste/ nyi ma'i me ni mes 'jig pa'i dus kyi nyi ma bdun shar bas thams cad me'i phung por 'bar bar gyur pa ste de dang 'dra ba'o// tshig phyi ma 'di kho nas rdo rje 'bar ba zhes bya ba 'di bstan te/ rdo rje'i rang bzhin 'od 'bar ba// zhes bya ba'i don to// 'di'i mtshan nyid ni 'phags pa ngan song thams cad sbyong ba'i rgyud las gsungs so// khyad par du na yi ge hU~M las byung ba dang dbang bskur zhing cho ga byas la/ rang gi sngags zlos pas bgegs gzhom mo// de la dbang bskur ba ni khro bo ti rIn+ti ri'i zhes bya ba rdo rje 'bar ba nyi ma'i me lta bu nyid de de nyid kyi phyag rgyas 'di la dbang bskur bar bya'o// de nas de la rdo rje phyed ma'i 'dug stangs kyis 'dug ste/ rdo rje ti rIn+ti ri'i bcings la rdo rje phreng ba'i dbang bskur ba blang ngo zhes bya ba ni rdo rje phyed ma'i 'dug stangs te rdo rje skyil mo krung phyed mar 'dug la'o// rdo rje phreng ba'i dbang bskur ba ni rgyud phyi ma las rigs so so'i dbang bskur ba bstan pa las/ rdo rje rigs la rdo rje phreng ba mgo la bcings pas dbang bskur bar gsungs pas na 'dir yang de bzhin te/ khro bo 'di ni rdo rje'i rigs su byung bas so// gzhan dag khro bo ti rIn+ti ri zhes bya ba rdo rje 'bar ba las gzhan du 'dod pa de mi 'thad de/ oM badzra dz+wA la a na lArka hU~M a b+hi Shiny+tsa mAM zhes bya ba'i sngags 'dis byin gyis brlabs pa'i ti rIn+ti ri'i phyag rgyas dbang bskur ba na phyag rgya dang sngags tha dad pa phan tshun gyi byin gyis rlob par mi 'gyur ba'i nyes pa yod pa dang / 'phags pa ngan song thams cad yongs su sbyong bar yang khro bo nyi ma'i me'i dkyil 'khor du 'jug pa na khro bo ti rIn+ti ri bcing zhes 'di nyid bstan pa dang / de bzhin du dkyil 'khor gang du gang zhig gtso bor gyur pa de'i phyag rgyas 'jug par bstan pa'o// de la go cha bya ba ni oM TuM zhes bya ba'i yi ge gnyis kyis go chas go cha byas la zhes bya ba ni 'chad par byas la/ de'i rjes la oM TuM zhes bya ba dang / rdo rje khu tshur gnyis snying gar mdud pa bcing ba'i tshul gyis go cha bgo bar bya zhing // de bzhin du mgrin pa dang / ltag pa dang / snying ga dang / nu ma'i bar dang / yang snying ga dang / mgrin pa dang / rgyab dang / dpral ba'i steng du mdud pa dar dpyangs bcing ba'i tshul du bya'o// sgeg pa dang bcas pas tha ma nas tsam la bkrol te/ mthar mnyam pa'i thal mo dang / badzra tu Sh+ya hoHzhes bshad la go cha bgo ba 'di ni rgyas par bya ba rnal 'byor gyi rgyud gzhan las kyang gsungs te/ rdo rje sems dpa' dpal sbyor bas// ji lta'i tshul bzhin byed pa yis// rdo rje khu tshur gnyis bcings nas// go cha bgo ba'i tshul du bya// spyi bo dang ni dpral bar gnyis// glo gnyis dang ni rgyab tu gnyis// rdo rje phreng bas bcings pa dang // sangs rgyas gtsug gi nor bu dang // dar bcing thabs su bcings nas ni// 'gying dang bcas pa mtha' nas dgrol// dar dpyangs pa yi thabs byas na// thal mo brdab pas brtan par bya// 'di yis bsrung ba byas nas ni// rdo rje sems dpa' dpal dang 'dra// mi chod pa dang mi phyed pa'i// rdo rje'i sku ni rab tu 'grub// rims dang dug dang dbyig dug nad// mkha' 'gros gtses dang gdon rnams dang // yan lag ma rung byed pa kun// 'di yis bsrung na yong mi tshugs/ dpal rdo rje zhes bya ba'i phyag rgya'o// zhes so// yang de nyid la/ dbu rgyan bcing bas bcings pa ni// 'gying zhing mtha' nas dgrol bar bya// dar gyi mtha' ma 'phyang ba ltar// byas te thal mo brdab par bya// zhes so// de ltar rnal 'byor khyad par can dbang bskur zhing cho ga dgos pa des bsrung ba bya'o// ji ltar bsrung ba bya zhe na// bya ba'i rgyud las khyad par du gyur pas bsrung ste/ der ni mtshan ma la mngon par dga' bas bsrung ba thams cad rdzas la brten pa ste/ las kun byed pa'i gsang sngags sam// yang na bgegs kyi dgras kyang rung // nges par yungs kar la sogs pas// dang por kun du bsal bar bya// zhes gsungs so// 'dir ni nang gi rnal 'byor gyi mthu'i dbang las byung ba'i sngags dang phyag rgya tsam gyis 'grub pas rdzas de lta bu la mi ltos te/ des na khro bo'i sngags dang phyag rgyas thog mar bgegs rab tu drag po dag la bsnun te/ de yang rang gi lag gi rdo rjes brgyab cing bsad pa'o// bgegs bar ma rnams ni bsreg pa ste/ rdo rje las me'i 'od 'phros pas tshig cing gdungs te byer bar 'gyur ba'i phyir ro// bgegs rab tu phra mo mthu shin tu chung ba rnams ni de tsam du tshar bcad pa la ma ltos pas na bcing ba tsam zhig bya ba ste/ de yang rang gi lag gi rdo rje'i 'od 'phros pas de dag bcing ba lngas bcings par bsam mo// de ltar bgegs bskrad par byas nas/ da ni phyogs bcing pa la sogs pa bya ba'i phyir/ rdo rje bcing ba zhes pa la sogs pa smos te/ 'dir mdor bsdu na rdo rje me la sogs pa nas rdo rje hU~M mdzad kyi bar du sngags dang phyag rgya tha dad pa thams cad kyang rdo rje 'bar ba nyi ma'i me lta bu kho na'i rnal 'byor la gnas pas bya'i gzhan gyis ma yin te de ni bsrung ba'i phyir lhag par gnas pa dang dang por bskyed pas so// de nas lha 'di dag gi rang rang gi rnam par thar pa bsdus pa ni bcom ldan 'das 'di kho na'o zhes dmigs par yang bya'o// gzhan du na 'di dag re re la yang bskyed pa dang dbang bskur ba dang go cha bgo ba'i bya bas mtha' med pa'i spros pa 'byung bar 'gyur ro// de la thog mar ni 'og bcings te/ bsrung ba 'di ni phal cher dkyil 'khor du rdul tshon gyi bya ba dang yang 'brel la/ sa las bgegs 'byung ba mang bas na 'di ltar lha ma yin ma rungs pa dang / klu ma rungs pa dang / sa bdag ma rungs pa dang / tha na rkang gis 'gro ba'i srin bu dag kyang 'og nas ldang bas gnod pa skyed pa de'i phyir de bsrung ba ste/ 'og nas sa 'gas g.yo bar byed// ces gsungs pa lta bu'o// steng gi bsrung ba gnyis ni lha'i gdon mthu chen po dag steng nas 'byung ba'i phyir te/ steng nas mthu chen lha rnams so// zhes gsungs pa lta bu ste/ phyogs de na bdud sdig can gyi dpung gnas pas so// de bzhin du shar phyogs kyang lan gnyis su bcing ste/ dri za rnams dang lha rnams phyogs de nas kyang dbang byed pas so// de nas nub bcing ba ni sprin dang ser ba dang char dag ches dkyil 'khor dang mi 'phrod la de dag klu rnams kyis byed pa yin la/ klu rnams ni phal cher 'dzam bu'i gling 'di'i nub phyogs kyi rgya mtsho klu'i grong khyer longs spyod ldan na gnas pas so// da ni slob dpon gyi zhal snga nas phyogs bcing ba'i cho ga de dag kho nas mtshams kyang bcing ngo zhes bstan pa'i phyir/ phyogs dang mtshams dang 'og dang steng gi bgegs tshar bcad pa byas la zhes smos te/ shar phyogs bcing bas shar lho bcings la/ nub phyogs bcing bas nub byang bcings te/ de bzhin du lho bcing bas lho nub bcing zhing // byang bcing bas byang shar bcing zhes 'og tu yang sbyar te/ dang po dang me lha dag lha'i rigs su 'dra ba dang / gshin rje dang srin po dag // las dang longs spyod 'dra zhing spyi dang bye brag tu gnas pa tsam gyi phyir dang / klu dang rlung lha dag las mthun pa la gnas te klu rnams kyis ser bu dang yul ngan pa dang ba mo dag byed pa ltar rlung lha yang de bzhin pa'i phyir dang / gnod sbyin dang 'byung po dag rigs gcig pa dang las dang longs spyod dag 'dra ba'i phyir zhes bya ba rgyu mtshan te/ de dag thams cad bgegs su gcig pa kho nas rtsa ba'i rgyud las bsrung ba re re zhig rigs re re la bstan par zad do// de bzhin du gtor ma 'dod pa la sogs pa'i phyir gnod sbyin dag bar du gcod pa la brtson pas de ma thag tu byang bcing bas bcings pa ste/ thams cad kyi mjug tu lho bcings pa ni gshin rje rnams chos kyi rgyal po gshin rje'i lung gis 'jug la/ rdo rje slob dpon lhag pa'i bsam pa phun sum tshogs pas 'gro ba yongs su skyob pa la bar du gcod pa la mi brtson pas/ 'di dag gi gnod pa shin tu nye ba ma yin pas na tha mar bsrung ba'o// rdo rje las kyi dkyil 'khor bsrung ba byas la rab sbyin no zhes bya ba la/ de la dkyil 'khor bcing ba ni ji ltar bya ba'i rgyud las/ tsan+dan dmar pos byug pa yi// seng ldeng phur bu mdzub gang la// rnon por byas pa bzhi dag la// skud pa dmar po dag gis dkris// rdo rje phur bu brgyar bsngags te// gnas sam khyim dag tu yang rung // khu tshur gyis ni phyogs bzhir gdab// las kun byed pa'i rig sngags kyis// tshon sna lnga yi srad bu la// lan brgyar bsngags nas dang por der// phur bu rnams la bre bar bya// phur bu rdo rje 'dra ba 'am// yang na rtse gcig sbom po la// rdo rje phur bu lan brgya ru// mngon par bsngags pa byas pa dag // lha yi gnas kyi phyi rol gyi// grwa bzhir kun du gdab par bya// yang na dkyil 'khor phyi rol du// btab nas las rnams rab tu bya// rdo rje phur bu'i cho ga 'di// las kun byed par shes par bya// sgrub tshe 'di la bgegs med cing // sgrub pa po yis dngos grub 'thob/ ces gsungs la/ dkyil 'khor gyi ni 'gram logs bzhir// seng ldeng phur bu bzhi btsugs te// tshon skud kha dog sna lnga las// 'khor bar dam du bre bar bya// zhes gsungs te/ 'di nyid dkyil 'khor bcing ba dang // 'khor yug bcing ba zhes bya'o// rnal 'byor gyi rgyud 'dir ni de lta bu'i phyi rol gyi bya ba la mi ltos kyis/ rdo rje las kyi sngags dang phyag rgya nyid kyis de dang 'dra bar bgegs kyis 'jug par dka' ba'i dkyil 'khor bcing ba byas par 'gyur ro// rab sbyin par yang bya ba'i rgyud du ni/ rdo rje ra bas sngags pa yis// lcags kyi phye mas rab tu bya// zhes pa dang / de nas cho ga 'di dag bya// so so'i phyogs kyi ri mo'i mtha'// rdo rje rtse gsum bya bar gsungs// dbus kyi ngos rnams dag tu yang // rdo rje bsgreng ba'i phreng ba bya// rdo rje ra ba'i gsang sngags kyis// go cha de ni bya bar bstan// de yi dbus su bzhugs nas su// rdzas rnams rab tu bsgrub par bya// zhes gsungs te/ 'dir ni de yang snga ma bzhin du rdo rje las kyi sngags dang phyag rgya nyid kyis 'grub po// 'di'i phyag rgya ni 'og nas 'chad pas 'dir ma smos so// slar yang nang gi ra ba ste// zhes bya ba yang lcags kyi phye mas snga ma bzhin bya ba'i rgyud du'o// 'dir ni rdo rje hU~M mdzad kyi// sngags dang phyag rgya nyid kyis so// 'o na ra ba dang nang gi ra ba la bye brag ci yod ce na/ ra ba ni kun nas gru bzhi lham pa stong gsum gyi stong chen po'i tshad dang mnyam pa gyur pa yin la/ nang gi ra ba ni kun nas zlum po bcom pa dang ldan pa'i 'jig rten gyi khams 'di'i tshad du gyur pa'o// ri mo la yang rab ni thig gru bzhir btab pa ji srid ma lus par bskor la/ nang gi ra ba ni zlum por dkyil 'khor kho na bskor ba'o// 'o na slob dpon rab 'byor bskyangs kyi zhal snga nas rdo rje'i ra ba yang grwa bzhir mdzad pa ji lta bu zhe na/ gang du de gru bzhir byas pa der ni bcom pa dang ldan pa'i 'jig rten gyi khams 'di'i snying po ri rab kyi rtse mo rnal 'byor gyi rgyud kyi gnas chen po gtso bor mdzad pa dgongs par mdzad do// de nas bcom ldan 'das kyis bcom pa dang 'jig rten gyi khams 'dir mngon par byang chub pa chen po brnyes nas/ mi mjed kyi 'jig rten gyi khams 'dir mdzad pa rgyas pas 'dul ba'i zhing du mdzad pa ltar sngags pa'i dbang phyug gis kyang de de bzhin du spyad pa'i phyir rab dang nang gi ra ba gnyis kyi zhing byin gyis brlab pa'o// rdo rje'i dra ba sbyin no zhes bya ba la/ de yang bya ba'i rgyud las ni// rdo rje'i dra ba gsang sngags kyis// lan brgyar bsngags pa'i phye ma las// rdo rje'i phreng bas 'khor yug tu// bris na rdo rje'i dra bar 'gyur// zhes pa dang / cho ga 'di yi phyi nang du// rdo rje lta bu'i dra ba dang // rdo rje dra ba'i gsang sngags kyis// shin tu thub par dka' bar 'gyur// zhes gsungs te/ phyi nang zhes bya ba ni phyi'i dra ba phyi'i rdo rje ra ba'i phyi rol kho na yin/ nang gi dra ba ni thig zlum pos bskor ba'i me'i 'od kyi phreng ba'i nang du'o zhes bya ba bla ma'i lung ngo // de lta bur yang rnal 'byor gyi rgyud 'dir ni sngags dang phyag rgyas 'grub pas phyi rol gyi bya ba la mi ltos so// rdo rje bcing ba ni rdo rje lcags sgrog ste/ phyag rgya yang de'i las kyi phyag rgya 'og nas ston to// gzhan dag ni ye shes dbab pa'i dus kyi rdo rje bcing bar 'dod/ de la dra ba ni ra ba dang 'tsham par steng g.yogs kyi rdo rje gzeb bri'o// de ltar na/ bskrad pa dang ni 'og bcing dang // steng yang bcing zhing 'khor yug tu// mtshams bcad phyogs kyang bcing bya zhing // rdo rje rab dra ba bya// rgyud dang slob dpon lung dag gis// bdag dang rdzas dang lha yang bsrung // gsang sngags dag gis phyi nang du// bgegs rnams thams cad bzlog par bya// zhes bya ba'i rgyud las gsungs pa 'dir nang gi bya ba tsam gyis bsgrubs pa'o// rdo rje rtse mo las// srung ba'i cho ga byas pa la// bgegs ni med kyi ma 'jigs shig // ces gsungs pas bsrung ba las mi 'jigs pa rnyed cing de las bgegs med par gyur pa las grub pa ni 'di'i dgos pa ste/ gzhan du na rtsa ba'i rgyud las/ 'jigs las lhag pa'i bgegs gzhan med// ces gsungs pa'i bgegs ldang ba'i phyir ro// de ltar lus dang ngag dang yid rnam par dag pa bsrung ba chen pos bsrung ba de tshe 'di nyid la mngon par byang chub par bya ba'i phyir bsod nams kyi tshogs bsags pa la 'jug dgos shing // de yang yul khyad par can la brten pas 'grub pa'i phyir/ de nas rdo rje 'khor lo'i phyag rgyas rdo rje dbyings kyi dkyil 'khor chen po mdun nyid du 'grub par bya'o zhes bya ba la sogs pa gsungs te/ 'di'i sngags dang phyag rgya lan cig g.yas nas bskor bas khang pa brtsegs ma dang bcas pa lha rnams 'grub pas na 'dis phyogs thams cad du g.yas nas bskor bas dkyil 'khor thams cad sprul bar 'gyur ro zhes gsungs so// gzhan dag ni lha ji snyed pa'i grangs kyi phyir 'gyed par g.yas nas bskor bas lha rnams 'ba' zhig nam mkha' la bsam gyi/ khang pa brtsegs ma med ces zer ro// de ltar dkyil 'khor sprul par zhugs nas/ da ni tshogs bsags pa'i bya ba la 'jug par bstan pa de nas dkyil 'khor blos mngon sum dang 'dra bar dmigs la me tog la sogs pas yang dag par mchod de zhes bya ba la sogs pa rgya cher smos so// 'dir bsam par bya ba 'ga' zhig yod de kha cig na re gang du yang dang por phyag 'tshal ba dang / de nas mchod pa dang / sdig pa bshags pa dang / rjes su yi rang ba dang / bskul ba dang / gsol ba gdab pa'i mthar yongs su bsngo ba byas pa yin la/ 'og nas slob ma 'jug pa la yang rim pa de ltar byas pas 'dir yang go rims de nyid blang ngo zhes zer ro// de bzhin du 'chad par gyur pa las de ltar mchod pa rnam pa nyi shus de bzhin gshegs pa thams cad yang dag par mchod la zhes bya ba 'dir mchod pa bco brgyad las ma smos pas mchod pa gnyis gzhan nas 'dir drang ngo zhes zer ro// de la dang po la brjod pa bden mod kyi 'on kyang 'di la yang gnod pa med/ 'dir dang po mchod pa dang phyag btsal ba bya ste/ de nas sdig pa bshags pa nas gsol ba gdab pa'i bar du byas la/ yang mchod pa bco brgyad byas nas bdag dbul ba dang yongs su bsngo ba dang / sdom pa gzung ba bstan pa 'di la nyes pa med pa ni rgyud dang mdo sde dang de dang der byang chub sems dpa' la sogs pas dang po mchod pa bkod pas mchod la/ de nas phyag btsal bar snang la kha cig tu rim pa gzhan du yang snang ba 'di la nges par gcig bsgrub pa'i nges pa med pas gong du gang bstan pa nyid tshad mar bya'o// gang du yang lung mthong ba dang 'gal bar bya ba ni sngags kyi lam 'dir med kyi lung gi lung gzhan rnam par phye ba ni ma gtogs so// 'dod pa gnyis pa la yang brjod pa ni 'dir mchod pa gnyis gang dag drang zhe na/ 'og nas las kyi rgyal po mchog gi skabs nas yon chab dang bshos dbul ba 'byung bas 'dir drang bar rigs te/ yon chab ni mchod pa gzhan gyi sngon du byed pa'i phyir rigs la 'dod pa'i yon tan lnga las ro yang 'dir smos te des na gnyis 'dir drang ngo zhes zer ro// de ni ma yin te yon chab ni gang du lha spyan drang ba der dbul ba yin te/ 'di skad du de nas spobs pa'i blo gros g.yog 'khor dang bcas pas bcom ldan 'das bsu nas/ yon chab dang zhabs bsil dbul bas bcom ldan 'das kyi zhabs la mgo bos phyag 'tshal nas zhes gsungs pa lta bu'o// 'dir ni lha rnams sprul pa tsam las spyan drang ba med pa mi 'thad de/ 'dir sprul zhes bya ba yang ji ltar thams cad du khyab pa chos kyi sku las sngags dang phyag rgya'i dbye bas gzugs kyi skur snang ba shar ba tsam la bya la/ de yang tha snyad kyi bden par byon pa las 'das pa'o// de bzhin du bya ba'i rgyud las ni lha bshos dbul ba gsang sngags kyi kha zas yin par 'dod pas na zhes bya ba la sogs pas rnam par rtog pa drag pos lha bshos dbul ba la rnam pa stong du nan tan byed pa yin la/ rnal 'byor gyi rgyud 'dir ni sangs rgyas dang byang chub sems dpa' zas kyi ltos pa dang bral ba rnams la nges par dbul ba'i tshegs kyis ci zhig bya'i/ gang du rang gi rnal 'byor 'phel ba dang / sems can rnams rjes su bsrung ba de tsam gtso bor gyur pas na nges par 'dir lha bshos dbul ba'i lung med do// las kyi rgyal bo mchog la sogs par ni lha rnams spyan drangs pas 'jig rten gyi lugs mi bor bar bya bas 'jug pa'i phyir de dag smos pas nyes pa med do// gzhan dag 'dir tshad med pa bzhi dang / byang chub kyi sems bskyed pa'i mchod pa bsnan te nyi shu'o zhes zer na de dag yang lan gnyis smos pa la dgos pa med do// gzhan yang e waM gyi sgra byung bar gyur pa la sbyar nas bdag dbul ba dang / byang chub tu sems bskyed pa la mchod pa gnyis su brjod de/ de lta na mchod gnas bdag dbul zhes bar du gcod pa'i tshig mi 'thad par 'gyur ro// yang gzhan dag ni gos dang rgyan dag re re la shes rab dang ye shes dag re re bgrang na de dag gi sngags ma smos pa dang / shes rab kyi pha rol tu phyin pa tsam du mdzad pa dang / dpag bsam gyi shing dang gos kyi shing dag smos pa na dpag bsam gyi shing las gos kyang 'byung bas de rgyan gyi rgyur smra ba de dag gi de ma nges pas so// 'o na ci zhe na/ ji ltar sbyar ba'i mchod pa bco brgyad po ni rnal 'byor gyi rgyud du thun mong du grags pa rdzas la brten pa ma yin gyi/ nang gi byed pa la rag las pa'i mchod pa ste/ ku ru kul+le las byung ba las kyang mchod pa bco brgyad kyis mchod la zhes gsungs so// yang rnal 'byor gyi rgyud kyi cho ga kha cig du de dag gi steng du me tog la sogs pa bzhi dngos su yod pa dang / phyag 'tshal ba bzhi la mchod pa gcig tu byas pa kho na la mchod pa nyi shu zhes 'dod de/ des na 'dir yang dang po nyid du de nas blos dkyil 'khor mngon sum lta bur dmigs la/ me tog la sogs pas yang dag par mchod de/ zhes bya ba ni phyi rol gyi mchod pa gcig ste me tog la sogs pas ni tshegs med pas lha spyan drangs pa'am/ cig shos la yang 'dod la yon chab dang lha bshos dag ni de lta ma yin pas 'dir nan gyis mi brjod do// de nas rigs bzhi'i phyag 'tshal ba ni bsnyen bkur gyi mchod pa dang dbang bskur ba'i mchod pa dang 'jug pa'i mchod pa dang las kyi mchod pa bzhi'i ngo bo ste/ de dag phyag 'tshal bas bsdus pas gcig go// de ltar 'dir mchod pa de nyid kho na nas bsnan pas mchod pa nyi shu ste/ gzhan du na mchod pa bco brgyad las med par de ltar mchod pa nyi shu zhes ston na ni slob dpon gyi zhal snga nas smad du 'khrul bar 'gyur te/ bla ma'i lung la slob ma ltos par bya ba'i phyir ro zhe na yang de lta na mtha' med pa'i gzhung phyin ci log dgos shing // 'di lta bu'i bya ba phal pa thams cad la phan pa lta zhog gi / don zab mo'i yul la mi smra ba la thug par 'gyur ro// sdom pa gzung ba med na mchod pa la sogs pa tsam gyis dngos grub thob par mi nus pas na sdom pa gzung bar bya'o zhes gsungs te/ 'dir byang chub kyi sems ni rnam pa gnyis te/ smon pa dang 'jug pa'o// de dag gnyis ka bskyed par bya ba yin pas dang po smon pa'i ngo bor bskyed par bgyi zhes bya ba la sogs pa'o// 'jug pa'i byang chub kyi sems ni byang chub sems dpa'i sdom pa yin pas/ de yang 'di gsang sngags kyi sgo nas spyad pa spyod pa'i byang chub sems dpa'i sdom pa khyad par can te/ de blang ba ni dang po thun mong ba pha rol tu phyin pa'i sdom pa dang po bya bar rigs pas na de gzung ba'i phyir/ tshul khrims bslab pa rnam pa gsum// zhes bya ba la sogs pa'o// de nas thun mong ma yin pa byang chub sems dpa'i sdom pa blang ba ni/ sangs rgyas chos dang dge 'dun te// zhes bya ba la sogs pa'o// des 'di skad bstan te/ gal te lha rnams kyis myur du byin gyis rlob par 'dod na dang po smon pa byang chub kyi sems brtan por bya zhing // de nas thun mong gi byang chub sems dpa'i sdom pa gzung ngo // de nas thun mong ma yin pa'i byang chub sems dpa'i sdom pa rig 'dzin gyi sdom par brjod pa blang ngo zhes bya ba'i don to// de nas 'og nyid nas/ sems can kun gyi don gyi rgyur// bla na med pa'i byang chub sems// dam pa bskyed pa byas nas ni// sdom pa ma lus bzung ba yis// ma rgal ba ni bsgral ba'i phyir// zhes bya ba la sogs pa slar yang smon pa'i sems ni brtan por byas te/ byang chub sems dpa'i legs pa thams cad kyi rten gyi gtso bo ni smon pa'i sems de kho na yin pas/ de yang nas yang du brtan par bya ba ni ches rigs par 'gyur ro// de la thun mong gi sdom pa ni byang chub sems dpa'i sa'i tshul khrims kyi le'u las gsal lo// thun mong ma yin pa ni 'di lta ste/ de bzhin gshegs pa'i rigs la dkon mchog gsum bzung ba rnam pa gcig dang / rdo rje'i rigs la rdo rje dang / dril bu'i phyag rgya bzung ba dang / slob dpon bzung ba ste gsum dang / rin po che'i rigs la zang zing dang / chos dang / mi 'jigs pa dang / byams pa sbyin pa ste bzhi dang / pad+ma'i rigs la phyi rol gyi chos zhes bya ba rig byed la sogs pa dang / gsang ba'i theg pa ste nyan thos dang / rang sangs rgyas dang / theg pa chen po ste de ltar gsum dang phyi rol gyi dang bzhi'i las kyi rigs la ni sdom pa thams cad dang ldan par bya ba dang / mchod pa'i las bya ba ste gnyis so// de ltar gcig dang gsum dang bzhi dang bzhi dang gnyis la bcu bzhi yin pas na/ 'og nas kyang 'di dag slob ma la sbyin la bdag nyid kyang 'di dag gzung ba'o// da ni skabs 'dir cung zad brjod pa yang yod de/ theg pa chen po mthar thug pa'i don du dkon mchog gcig kho nar 'dod de/ lam dang lam sgom pa po gcig pa'i rgyud yin pa dang / bstan pa dang ston pa po yang rgyud gcig pa dang / don dam pa yang de bzhin gshegs pa las tha dad pa ma yin te/ de bzhin nyid dang sangs rgyas dang // phan tshun brtan pa rten med cing // rnam grangs khas mi len pa dang // zhes gsungs pa'i phyir te/ des na sangs rgyas dkon mchog nyid chos dkon mchog go// sems dpa' chen po rdo rje sems dpa' la sogs pa yang bcom ldan 'das nyid kyis sprul pa bkod pa yin pas dge 'dun dkon mchog kyang sangs rgyas dkon mchog nyid do// de dag kun rdzob la yang de dag mtshan nyid gcig pa'i phyir/ 'phags pa yongs su mya ngan las 'das pa chen po'i mdo las sangs rgyas dkon mchog 'ba' zhig la skyabs su 'gro bar bya ba rgyas par nges par gsungs te/ de ltar rgyu mtshan gcig pa'i rten gzung bas sdom pa de gcig go// pad+ma'i rigs la kha cig phyi zhes bya ba ni nyan thos dang rang sangs rgyas dang / pha rol tu phyin pa'i theg pa chen po yin la/ gsang ba'i theg pa ni gsum ste/ bya ba dang spyod pa dang rnal 'byor gyi theg pa'o zhes zer te/ de ni mi rigs te de dag phyi rol par bzhag pa nam yang mi 'thad de/ chos 'di pa zhes gsal por grub ste/ skyabs 'dra ba dang bdag med par 'dra ba'i lta ba can dang / mi rtag par lta ba dang mya ngan las 'das par zhi bar 'dod pa dang 'dus byas sdug bsngal bar 'dod pa ci tsam gyis phyi nang du brjod pas so// des na 'og nas kyang tshul thams cad bstan pa'i theg pa gsum gyi nges par 'byung ba sngags kyi spyod pa'i sgo yang mngon du byas la zhes smos te/ theg pa gsum gyi rab kyi mthar thug pa sngags kyi theg pa ste/ de ni theg pa chen po nyid du 'dus zhes dgongs pa'o// de'i phyir dang por bstan par gzung ngo // las kyi rigs la yang sdom pa thams cad ldan pa zhes bya ba la lar 'dul ba'i dbang gis mu stegs kyi sdom pa dang dka' thub dang brtul zhugs drag po yang bsten par bya ba ste/ ji ltar 'phags pa dkon mchog sgron ma'i mdo las rgya cher bstan pa lta bu'o// de bzhin du sems can dag gang gis 'dul ba dang / sangs rgyas rnams gang gis mnyes pa 'di tsam la las kyi rigs kyi sdom pa brjod do// rigs gzhan gyi sdom pa ni go bar sla bas rnam par ma phye'o// da ni de ltar mchod pa la sogs sngon du 'gro bas byang chub kyi sems rnam pa gnyis bskyed pa byas pa de la bya ba gzhan bstan pa'i phyir ye shes dbab pa bstan te/ ci'i phyir zhe na/ byang chub kyi sems ni rnam pa gnyis te/ kun rdzob dang don dam pa'o// de la sngar bstan pa gnyis pa kun rdzob pa ste/ bsod nams kyi tshogs tsam mo// de las gong du don dam pa'i byang chub kyi sems ye shes kyi tshogs kyi rang bzhin te/ de ma bskyed na chos kyi sku 'grub par mi rung bas de bskyed par rigs so// don dam pa'i byang chub kyi sems de yang sngar dkyil 'khor chen por 'jug pa na bla ma'i drin gyis btang ste/ rang gi las kyi mthun rkyen lha rnams kyis mdzad pas lan 'ga' nyams su myong ba'o// da 'dir bla ma la mi ltos pas rang gis dbab par bya'o// 'dir ye shes de ji ltar dbab dgos pa ni gang dbab pa'i rnam par dbye ba ji lta bu 'di'i sgra don ji ltar bstan zhe na/ de dag cung zad brjod de/ de nas gzugs brnyan la sogs pa'i rab tu sbyor bas phyag rgya bcing ba sngon du 'gro ba'i cho ga thams cad rjes su bsgrub bo zhes bya ba la sogs pa ni 'di ji ltar dbab pa'i thabs te/ ji ltar so sor rtog pa'i shes rab las rnam par mi rtog pa'i ye shes 'byung bas na 'dir dang po gcig dang du ma nyid bral ba'i phyir rgyu ba dang / mi rgyu ba sgyu ma dang rmi lam dang chu'i zla ba ltar mos par byas la/ rdo rje thal mo dam por bsdams nas lag pa g.yas g.yon dag 'khor ba dang mya ngan las 'das par gyur cing gang du de gnyis la mngon par zhen pa dam pos gnas pa de da lta mi gnas pa'i mya ngan las 'das pa thob pas/ de dag dral te gnyi gal chags pa bcad ces shes pa dang / de nas badzra A be sha aHzhes pas rdo rje lta bu'i rnam par mi rtog pa'i ye shes thob pa ste/ skad cig thang cig yud tsam zhig las mi gnas pa dag cing ji tsam srid pa'i grong khyer 'di rab tu gsal bar lan cig sgyu ma ltar nyams su myong ba de srid du brtan par bya ba'i phyir brtan par bya ba'i cho ga bshad do// thabs de ltar phab pa'i dgos pa ni thams cad sgyu ma ltar shes pas bya ba thams cad la dngos por mngon par zhen pa bor bas rab tu mthu dang ldan par gyur to// dngos por dmigs pa med pa las byung ba 'bras bu chen po ste/ rgyas pa'i rgyu las byung ba'i phyir// sa bon drung po'i myug sogs bzhin// zhes dbu ma'i gtsug lag las bshad pa bzhin no// de la dbab pa'i rnam par dbye ba gang zhe na/ de ni sems dpa' dbab pa dang / rdo rje dbab pa dang / ye shes dbab pa dang / dbab pa tha mal pa'o// ji lta zhe na/ dang po dkyil 'khor du slob dpon bdag nyid 'jug pa na sems dpa' chen po gang rung zhig bdag nyid kho na la dbab pa byas la dge ba dang mi dge ba la shes par bya'o// 'di yang rtsa ba'i rgyud nyid las gsal por gsungs so// de la rdo rje dbab pa gang zhe na/ dkyil 'khor chen por slob ma 'jug pa na slob ma snod du gyur pa dang ma gyur pa brtag pa dang / bya ba dag nges par shes par bya ba'i phyir slob dpon gyi snying ga'i rdo rje las slob ma'i snying gar dbab pa'i cho ga ste 'og nas rgyas par bstan to// ye shes dbab pa ni gnas skabs 'di nyid du ji ltar bstan pa'o// de dag las gzhan pa'i dbab pa tha mal pa ni rnal 'byor dang bya ba'i rgyud de dang de dag tu me long dang mthe bong dang ral gri la sogs pa la dbab pa'i cho ga bstan pa ste/ de dag kyang phal cher 'bras bu mtshungs pa ni 'og nas rgyud kyi tshig mdor smos pa las/ babs na de'i skad cig kho na la mngon par shes pa lnga la sogs pa 'grub par 'gyur ro zhes smos pa ste/ sogs pa zhes bya ba ni dman pa phal gyi bya ba tha mal tsam dang / mchog rnam par mi rtog pa'i ye shes dag bsdu ste/ babs pa'i yon tan rgya cher ni rgyud las khong du chud par bya'o// gzhan dag ni 'dir rtog ge dag la ye shes 'jug // ces bya ba'i lugs kyis kun rdzob shes pa skye'i rnam par mi rtog pa'i ye shes ni ma yin no zhe na/ de ni ma yin te rnam par mi rtog pa'i ye shes zhes gsungs pa ma nges pa dang 'di las rnam par mi rtog pa mi skye ba'i mngon par shes pa lnga skye ba'i rgyu mtshan yang med do// 'on kyang rnam par mi rtog pa'i ye shes skye ba ni dka' la gzhan rnyed sla ba'o// de la ye shes dbab pa zhes bya ba'i ming gi don ni rang gi snying gar gnas pa'i rdo rje sems dpa' ye shes sems dpa' de la phyogs bcu'i de bzhin gshegs pa rnams kyi ye shes kyi rdo rje rnams dbab pa ste/ dril bu'i dus kho nar bdag dang de bzhin gshegs pa rnams kyi thugs ka phye nas de dag gzhugs par gyur par mos pas 'di 'grub bo// gang yang dang po dkyil 'khor du bla mas ye shes dbab pa'i bya ba ma byas pa des ni de nyams su myong ba des na nam yang dbab par mi nus par shes par bya'o// de ltar bsod nams kyi tshogs bsags shing rnam par mi rtog pa'i ye shes thob pa des/ da ni gzhan gyi don bya bar 'os pas ngan 'gro'i sems can rnams thar bar bya ba'i sbyor ba brtan pa badzra muSh+Ti zhes bya ba la sogs pa ste/ 'dir don ni ji ltar bcom ldan 'das khams gsum rnam par rgyal bas ngan 'gro'i 'gro ba rnams rang dbang med par bkug ste thar bar byas pa ltar/ rnal 'byor pa rdo rje khu tshur gyi phyag rgyas khams gsum rnam par rgyal ba'i phyag rgyar btab par gyur pa des kyang ngan song ba rnams dang por bkug la de nas sdig pa dral ba thar bar bya ste/ 'dir sems can so so'i snying la sdig pa'i gzugs sha za ltar mi sdug cing skra grol ba gcer bu mche ba gtsigs pa mi'u thung dag gnas pa dral ba'i phyag rgyas phyir 'thon te/ de la rdo rje khu tshur gyis bsnun pas med par gyur par bsams te/ sems can de dag kyang ngan 'gro'i lus las 'phos te lha'i 'jig rten du gyur par bsam zhing // de dag gi ngan 'gro'i lus kyang ba tsha'i rgya mtshor bor bar gyur par bsam pa ni rnal 'byor pa'i mthu'i byed pas so// 'dir ni khams gsum rnam par rgyal ba'i dum bu las gsal por rtogs par bya ste cho ga'i khyad par 'di dag gis rnal 'byor pa'i gnas de ri rab kyi rtse mor gyur par mos par bya'o// gzhan dag ni de ni mngon par byang chub pa brnyes kyi gnas te/ da lta ni mi'i yul du gyur pas so zhes zer te/ de ni ma yin te/ phyag rgya gcig pa la sogs pa la mngon par byang chub pa'i nges pa med kyis rnal 'byor chen po tsam las mi byed kyang ri rab kyi rtse mor gyur pa ni mi dor ro// de ltar bdag dang gzhan la phan pa spyad nas da ni rang gi lha dran pa dang / sngar gyi dkyil 'khor sprul pa byas pa de dgrol ba'i phyir/ de nas rnam par snang mdzad la sogs pa'i dam tshig gi phyag rgya bcings la/ de'i sngags lan gsum brjod de zhes bya ba la sogs pa smos te/ rnam par snang mdzad nas rdo rje 'bebs pa'i bar du rang gi lhag pa'i lha gang yin pa de kho na'i dam tshig gi phyag rgya bcings pas de kho na'i sngags lan gsum brjod de/ 'di ci'i phyir zhe na/ dang po khro bo rdo rje 'bar ba nyi ma'i me lta bur bdag bskyed pa nas da lta ngan 'gro ba thar bar bya ba'i bar du khro bo'i rnal 'byor la gnas pas bya ba mang zhig byas pas/ rang gi lha'i rnal 'byor rjes su dran pa yun ring du bor bas lha spang ba dang 'dra bar gyur pas de dran par bya ba'i phyir ro// gzhan dag rnam par snang mdzad la sogs pa'i lha ma lus pa'i sngags dang phyag rgyas bya'o zhes zer ba ni mi 'thad de/ de ltar na de rnams kyis zhes mang po'i tshig tu ston pa'i rigs la/ de ltar byas na yang dgos pa chen po ma dmigs pas de spang ngo // 'dis rang rang gi snying gar dgrol te/ oM badzra muHzhes bya'o zhes bya ba ni phyag rgya'i tshogs ji ltar bcings pa rnams rang gi snying ga'i nam mkha' la dgrol ba ste/ gzugs kyi sku'i ngo bor rdo rje rgyu'i sngags dang phyag rgyas rang dbang med par bcings pa las bkrol la slar chos kyi sku'i ngang du bzhud par bya ba'o// ji ltar nam mkha' la glog snang ba de nyid du thim par gyur pa'i dpes 'dir de ltar nam mkha' las lta'i skur snang ba rnams slar de nyid du bstim pa ste 'dis ni 'og nas tiSh+Tha badzra zhes bya ba la sogs pa'i don yang brjod par shes par bya'o// 'di la dgos pa ci yod ce na/ de'i phyir de ltar phyag rgya thams cad ma spangs par 'gyur ro zhes bya ba smos te/ rang gi lha dran pa dang phyag rgya dgrol ba de ltar na phyag rgya thams cad de lhag pa'i lha dang dkyil 'khor thams cad do// ma spangs par gyur pa ni rjes su dran pa'i sgo nas de ma btang ba dang / lha rnams slar gshegs su gsol ba yang gus pa'i ngo bo ste/ lha la brnyas pa spangs pas na lha rnams kyi spyi dang khyad par du bcas pa bas spang zhing brnyas par ma byas par 'gyur ro// de ltar na rang gi lha dran pa ni phyag rgya bkrol nas bya ba'i rigs she na/ ma yin te/ dkyil 'khor pa'i khong na rang gi lha mngon sum du bzhugs pa kho na la dran pa gsal bos dran par bya bar rigs shing phyag rgya bkrol ba'i rjes la ni dran pa'i yul gsal po med pa'i phyir dang / rang gi lha'i phyag rgya'i rnal 'byor chen po byin gyis brlab pa yang 'jug pas de dran pa ngang gis kyang 'byung bas de nyid ches 'tsham pa'o// de nas da ni cho ga ji snyed sngar spyad pa thams cad kyang phan yon bsdus te bstan pa'i phyir/ 'dis byas pas rnal 'byor pa bskal pa grangs med pa gsum gyis nges par 'byung ba'i byang chub sems dpa'i dang 'dra bar 'gyur ro zhes bya ba ste sa bcu pa'i dbang phyug dang 'dra'o zhes bya ba'i don to// ji ltar zhe na/ 'di na skyes bu chen po slob pa theg pa chen po la gnyis te/ byang chub sems dpa' dang rdo rje 'chang ngo // mi slob pa yang gnyis te/ rdo rje 'chang chen po dang de bzhin gshegs pa'o// de 'dir byang chub sems dpa' chen po bskal ba grangs med pa dang pos 'jig rten chos kyi mchog thob cing // bskal pa grangs med pa gnyis pas sa brgyad pa mi g.yo ba thob pas na/ der shin tu mtshan ma med pa'i dbyings nas sangs rgyas thams cad kyis bslang ste/ yid kyi lus thob pas sems can gyi don mtha' yas pa cig car sgrub pas bskal pa grangs med pa gsum pa las nges par byung nas sa bcu pa'i dbang phyug chen por 'og min du 'di'i rnam par smin pa'i lus 'grub pa ste/ 'di bskal pa grangs med pa gsum gyis nges par 'byung ba'i byang chub sems dpa' ste/ gnas skabs de snyed slob pa byang chub sems dpa'o// de la de dang 'dra ba ni rdo rje 'chang ste/ sngags kyi lam dag gis byas pa ste/ tshe 'di nyid la de dang 'dra ba ni nang gi bdag nyid kyi khrus byas pas bdag med pa gnyis mthong bas mthong ba'i lam ste/ de nas ngag dag pa nas bzung ste sdom pa gzung ba'i mthar thug pa ni lhag ma drug go// de nas ye shes dbab pa ni sa brgyad pa ni ye shes tsam gyi sa'o// de'i 'og tu ngan 'gro sbyang zhing phyag rgya grol ba ni sa brgyad pa las langs tes dgu pa dang sa bcu pa'i ngo bo ste/ 'di dag gi 'jig rten pa'i sa bskal pa grangs med pa gcig gis bgrod par bya ba ni dang po dbang bskur zhing bla ma'i lha'i lus su byas pa kho na'o// 'di tsam gyis rdo rje 'chang slob pa zhes bya'o// de nas sa bcu pa'i dbang phyug de nyid skye ba gcig gis thogs pa'i ngo bo dga' ldan du byon pa ni rnal 'byor chen por byin gyis brlab pa'o// de nyid srid pa tha mar gyur pa ni rnal 'byor chen po rdzogs par bya ba ste/ de'i 'og tu rdo rje lta bu'i ting nge 'dzin bar chad med pa'i lam de ni mngon par byang chub pa lnga'i bdag nyid do// de nas de'i 'og tu ni rdo rje 'chang chen po ste/ sngags kyi lam gyi mngon par byang chub pa ni slob pa'o// gang yang 'dzam bu'i gling 'dir nyan thos rnams dang thun mong pa'i sprul pa'i sku byang chub pa ni de bzhin gshegs pa ste mi slob pa'o// de ltar lam dang 'bras bu mtha' dag tha dad par byas pa 'di ni skye bo lam tha dad pa la dga' ba'i ngor byas pa kho na ste/ mtshan nyid ma yin no// de nyid kyi phyir kha cig tu mngon par byang chub pa lnga nyid la mthong ba'i lam la sogs pa sbyar ba bstan par zad do// de ltar don dag brjod nas da ni bar chad med pa'i lam gyi stegs su gyur pa rnal 'byor chen po'i cho ga brjod de/ de la rnal 'byor chen po yang lhag par gnas pa dang / de rdzogs par bya bas gnyis te/ dang po bdag nyid lhag pa'i lha'i rnal 'byor du lhag par gnas par bya'o// gnyis pa ni de nyid bstan par byed pa'i yan lag yongs su rdzogs par byed pa ste/ 'di rnal 'byor yang yin la/ chen po yang yin pas rnal 'byor chen po'am/ 'di rnal 'byor rnams kyi nang na che bas na rnal 'byor chen po ste mchog tu rgyas pa'i rgyu las byung ba dang / bdag nyid chen po'i gzugs 'dzin pa dang / shin tu byin gyis brlab pa dang / 'bras bu chen pos bskyed pas na 'di ni chen po'o// thabs dang shes rab zung du 'jug pa'am/ tshul bzhin yid la byed par sbyor bas na rnal 'byor ro// de tsam zhig sbyor ba brjod nas da ni lhag par gnas pa la sogs pa'i go rims brjod de/ dang po nyid du bdag med pa bsgom zhing zla ba zung de dang de las rang gi mtshan ma dang snying po dang / de la nga rgyal bya zhing sprul pa bsdu ba la sogs pa'i sbyor bas lha'i lus su gyur pa dang / de la dam tshig dang phyag rgya chen pos byin gyis brlab cing // dkyil 'khor sprul pa zhugs la dbang bskur ba blangs te/ rdo rje'i brtul zhugs blangs pa 'di tsam zhig la rang lhag par gnas pa'i rim pa yis rnal 'byor chen po la sbyor ba'o// de na de la rang gi snying la son pa'i rdo rje'i dbus su rang gi lha'i snying po sa mA ya bris la zhes bya ba la/ de nas ni phyag rgya btang nas so// rang gi zhes bya ba ni khro bo'i lus kyi ste/ gzhan dag ni lus tha mal pa zhes zer la/ gzhan dag ni dang po bla mas rdo rje dbab pa'i dus su bskyed pa'i rnal 'byor gyis zer te/ bsrung ba ldan pas lha'i lus bsgom pa rigs la/ lha'i lus grub nas de nyid kyis bsrung bar gsungs pas phyogs dang po blang ngo // rang gi snying la son pa'i rdo rje ni snying ste/ snying gi nang du son pa zhes bya ba dang por bla mas rdo rje dbab pa'i dus su byin pas bla ma'i thugs las 'thon te 'dir son pa'o// rdo rje ni rdo rje 'chang chen po'i rdo rje'o// de'i dbus ni lte ba'i nang du'o// rang gi lha'i snying po ni badzra twa zhes bya ba la sogs pa ste/ don 'di ni gzhan las snying ni sngags kyi gnas yin par shes na dngos grub thob par 'gyur zhes bya ba dang / rtsa ba'i rgyud las kyang // ting 'dzin bsgrub pa'i snying la gnas// de bas snying po zhes bya'o// zhes gsungs te/ 'dir ting nge 'dzin yang rnal 'byor chen po'o// gzhan dag ni 'dir rang gi snying rtogs pa zhes zer te/ skad kyi byings las ga ta'i sgra rtogs par 'dres pas so// rtogs pa de yang rdo rje ste rdo rje sems dpa' zhi ba mdog dkar po rdo rje dang dril bu 'chang ba'o// de'i dbus ni de'i thugs ka'i zla ba la ste/ de ltar byas na/ rdo rje sems dpa' me long bzhin// dag cing gsal la rnyog pa med// sangs rgyas kun bdag rang nyid ni// bu khyod kyi ni snying la gnas// zhes bya ba la sogs pa yang 'tsham la/ 'di'i mthus kyang gang 'dod pa'i lha'i lus su 'gyur ro// de bzhin du rin po che la sogs pa yang rang rang gi sems dpa' chen po'o// zhes zer te/ gang du gnod pa med pa der ni gzhung gzhan du drang ba la dgos pa med pas shin tu 'tsham pa yin no// sa ma ya bris la zhes pa ni 'dir sa ma ya'i sgra ni don du ma la 'jug par mthong ste/ don du ma bsdus pa las/ sa ma ya mnyam ji bzhin spyod/ grub pa'i mtha' dang phun sum tshogs// khrims bya gzhan yang rgyas par bstan// brda dang dus dang skad rnams so// zhes bstan pa lta bu'o// de las 'dir gang zhig nges par gzung bar rigs she na/ kha cig ni phun sum tshogs pa la bsngags pa byed do// lha'i snying po kha dog dang dbyibs phun sum tshogs pa bai DUr+ya bzhu bas bris pa ltar zla ba la bri zhes zer ro// yang gzhan dag ni 'di ltar mnyam pa la bsngags pa byed de/ ma chad ma lhag la yi ge mnyam par bri'o zhes so// kha cig ni 'dir khrims su bya bar 'dod de ting nge 'dzin 'di lta bu sgrub pa na snying po snying la bsgom pa ni nges par 'da' bar bya ba ma yin pas dam tshig ste/ rgyu yi yul las mi 'da' bas// dam tshig ces ni mngon par brjod// ces bshad pas ting nge 'dzin 'grub pa'i rgyu'i spyod yul las mi 'da' bar bya ba'i phyir 'di yid kyis bris la bsgom pa ste/ des nas ma ya ni rtogs par yang drangs la khrims su bya bar yang drang ste/ rtogs pas bri'am dam tshig gis bri zhes zer ro// thams cad kyang don dang ma 'brel pa ma yin mod kyi/ spyod pa ji lta bar drangs na thams cad 'du bas de nyid bsngags so// de nyid rang gi lha'i gzugs su rnam par bsams te zhes bya ba ni ji ltar snying ga'i phyag rgya'i lus su gyur pa ltar de'i rten bdag kyang lha'i lus su gyur pa ni bya ba dang byed pa po tha mi dad pas brtags pas so// snying gar son pa'i dkyil 'khor du yid kyis 'jug go zhes bya ba ni lus bkod pa gnyis pa ste/ ji ltar byang chub sems dpa' spyan ras gzigs dbang phyug rang gi spu'i bu ga na gnas pa'i drang srong dag la chos ston par byed pa'i lus bkod pa bstan pa bzhin no// phreng ba de yang rang gi spyi bor zhes bya ba ni dkyil 'khor gnyis ka'i nang na yod pas na zhes dgos pa snying ga'i thad ka phyi rol tu bsgom pa sngar tshogs bsags pa'i yul lta bu dgab pa'i phyir ro// sems ma rdo rje ma bcings pa yang tiSh+Tha badzra zhes brjod pa 'dis snying gar dgrol lo zhes bya ba 'di ni rtsa ba'i rgyud las slob dpon dkyil 'khor du 'jug pa na 'di'i phyag rgya phyed ma'i gung mo g.yas pa'i chang pas yang dang yang drangs pas bdag nyid la sems dpa' dbab pa bya ba gsungs pas 'dir yang de bzhin no zhes rtog pa srid pas na de dgag pa 'dir ni dbab pa ma yin gyi phyag rgya de rang gi snying ga'i sems ma'i rdo rje ma'i rang bzhin du slar brtan par bkod de gzhag ces ba'i don to// gzhan dag ni 'dir dkyil 'khor slar sngon bzhin bstims pa yin la/ 'og nas snying ga'i zla bar dkyil 'khor de gcig tu gyur par bsam mo zhes bya ba ni slar dkyil 'khor gcig tu rten zla ba gcig la brten pas gcig tu rdzogs par bskyed ces zer na/ 'dir de slar btang ba la dgos pa med pa dang / dbang bskur ba yang dkyil 'khor gyi spyan sngar blang bar bya ba dang / 'og nas kyang dkyil 'khor bskyed pa'i rgyu med la/ gcig tu bsdus pa'i sgras bstan pas de rab tu smad par rig par bya'o// rdo rje'i khu tshur ni rdo rje mtshan ma'i khu tshur ro// dar dpyangs ni dar dkar po'i srid du khru nyi shu rtsa lnga la zheng du khru gang pa ste/ des dbu rgyan gyi rtsa ru thod du yang dang yang bcings la rna ltag gnyis sor bzhi bzhi pa steng du mtho bar drangs nas lhag ma 'phyang bas byin par sleb par bya ba'i phyir dar dpyangs kyi dbang blang ba'o// de dag rigs lnga'i dbu rgyan ni dngos su yang blangs la med pas ji ltar bstan pa'i ting nge 'dzin gyis so// chu'i dbang bskur ba ni rdo rje dril bu dang / ming dang bcas pa dngos po kho nar ro// yang sngags pa rab tu byung bas ni dbu rgyan dang dar dpyangs dngos su mi blang ste/ rab tu byung ba'i rtags yang dag par len to// khyim pa'i rtags spang ngo zhes smras pa dang 'gal bar spyod pas so// oM badzra a d+hi ba ti twaM a b+hi Shiny+tsa mi tiSh+Tha badzra sa ma ya s+t+waM zhes bya ba ni dril bu'i dbang bskur ba ste/ 'di de sangs rgyas thams cad kyis// shes rab sgra yi rjes 'gror bshad// khyod kyis kyang ni rtag tu bcang // byang chub mchog tu rgyal ba bzhed// ces tshigs su bcad pa sngon du brjod pas so// de bzhin du rdo rje'i dbang bskur ba la yang tshigs su bcad pa'i mthar 'og nas rdo rje brtul zhugs kyi sngags sbyar te/ gang zhig tu ni las yod la// las kyi cho ga med gyur pa// der ni spyi rgyud las grags pa'i// cho ga mkhas pas shes par bya// zhes gsungs pas so// 'o na dril bu'i dbang bskur bar 'di ji ltar shes she na/ gzhan du sngags 'di dril bu la sbyar bar mthong ba dang / dang po'i sgra yang dril bu ste// de ni shes rab kyi pha rol tu phyin pa yin la de yang bdag po ste/ sangs rgyas dang byang chub sems dpa' thams cad kyi gtso bo dang / bdag po dang byed pa po dang pha lta bu dang ma lta bu'i phyir ro// gzhan yang rdo rje 'ba' zhig gi dbang bskur gyi dril bus ma yin par med pas slob dpon gyis gnyis ka bsdus te bstan to// de ltar na de ni rang la lha'i rnal 'byor chen por lhag par gnas pas rang lhag par gnas pa'i rnal 'byor chen po zhes bya'o// lha gnas shing rta'i yan lag dang // mthu dang dbyibs na gnas pa'o// zhes bstan pas rang la zhen pa'am rang rgyas par bya ba'i cho ga la rang lhag par gnas pa'o zhes bya ba ni gzhan gyi lugs te de la yang skyon brjod par mi bya'o// da ni 'dir rang lhag par gnas par bya ba 'di nyid legs par rdzogs shing yan lag tshang ba dang / ches mthu dang ldan par bya ba'i phyir/ bdag nyid rdzogs par bya ba bstan pas/ de'i go rims bsdus pa dran par bya ste/ de la de ltar rang lhag par gnas pa la sogs pa byas nas bsgrub par bya'o zhes bya ba ni go rims mtshams sbyar ba'o// rang lhag par gnas pa ni rang gi lha'i rnal 'byor chen por grub pa tsam yin la/ sogs pa smos pa ni dam tshig gi phyag rgya dang phyag rgya chen pos byin gyis brlab pa nas rdo rje brtul zhugs kyi bar du bsdus te de'i yan lag rnams gzung ngo // byas pa ni legs par rdzogs par byas te zhes pa'i don to// bsgrub par bya'o zhes pa ni kha cig phyag rgya bzhi dang phyag rgya gcig pa'i rnal 'byor la yang rdzogs par bya ba dang / mngon par byang chub pa dang dkyil 'khor rgyal po mchog dag bya'o zhes rtog pa srid pas de dgag ste/ phyag rgya bsdus pa dag bsgom pa ni bdag nyid rdzogs pa lus la dkyil 'khor pa mi dgos kyi/ rang lhag par gnas pa yan lag dang bcas pa byas la bsgrub pa ste bzlas brjod la sogs pa bya'o zhes pa ste/ 'og nas kyang yang na sngon bzhin du rnal 'byor chen po dang mchod pa la sogs pa byas la zhes pa dang / 'jig rten dang 'jig rten las 'das pa'i sngags thams cad ni rnal 'byor chen pos bsgrub par bya ba yin pas/ gang yang dkyil 'khor bsgom par mi nus pas des ni rnal 'byor chen po byas la zhes bye brag tu rtogs par mdzad do// da ni 'dir dkyil 'khor sgom yang rung // mi sgom yang rung ste/ sngar rdo rje rgyu'i sngags dang phyag rgya rang gi snying gar dkyil 'khor sprul pa de slar bsdu'o zhes bstan pa'i phyir de la dang por rang gi snying ga'i zla ba la dkyil 'khor de gcig pa can du gyur par bsam mo zhes bya ba smos te/ de la zhes bya ba ni tshogs dgod pa la 'jug pa'i tshig gi phrad dang / dang po rtsom pa'i tshig gi rgyan te bdun pa'o// dang por ni bdag nyid rdzogs par bya ba'i dang por ro// re zhig ni rim gyis zhes pa ste/ dang po 'di byas la de las gzhan no zhes pa'i don to// rang gi snying ga'i zla ba la zhes pa ni sngar rdo rje rgyu'i byed pas dkyil 'khor sprul pa ni lha rnams grub pa dang dus gcig kho nar de dag gi gdan zla ba'i dkyil 'khor chen po gcig grub par gyur pa de la lha rnams thim par gyur cing zla ba'i dkyil 'khor de yang rang gi sems dpa'i rdo rje'i lte bar gnas pa'i zla ba la thim pa ste de ni dkyil 'khor de gcig pa can du gyur par bsam mo zhes bya ba'i don to// dkyil 'khor du 'jug pa dang dbang bskur zhing byin gyis brlabs pa zin pas da ni bya ba rdzogs pa'i phyir slar gshegs su gsol bar rigs pas na 'dir cho ga de bstan to// de nas rang gi lus la sa ma ya a zhes zlos shing zhes bya ba la sogs pas ni dang por gdan bsgom zhing de nas rang gi phyag rgya dbab pa'i rim pas nga rgyal yang byas la gzugs bsgom zhing ye shes sems dpa' bsre ba dang blta ba dang nang du bya ba dang zla ba'i dkyil 'khor bsgom zhing yang nga rgyal bya ba dang / snying po dang sngags kyang brjod cing sangs rgyas thams cad bsdus te/ phyag rgya gsum gyis btab la/ rigs kyi yum bzhis byin gyis brlab cing // rdo rje dbyings kyi dbang phyug mas byin gyis brlabs la yi ge brgya bas brtan par bya ste/ dbang bskur ba lnga dang brtul zhugs blangs la/ glu dang gar dang bcas pa'i mchod pa bya ste/ rdo rje dang dril bu byin gyis brlabs la dam tshig gsum gzung ste/ dam tshig gsum gyi glu'i mchod pa bya ste/ de ltar rnam pa nyi shu rtsa gsum po 'di tsam kho na bdag nyid rdzogs par bya ba'i cho ga skyon med pa'i go rims rnal ma'o// de bzhin gshegs pa'i zlos pa po yang rnam pa lngas mngon par byang chub pa'i rim pas de bzhin gshegs pa'i phyag rgya chen po bsgrubs la/ cho ga thams cad rjes su bsgrub po zhes bya ba ni/ gang gis lhag pa'i lha rigs lnga sangs rgyas las 'ba' zhig yin pas der bskyed par 'dod na dang po rang lhag par gnas pa'i dus su rnam pa lnga bsgom par byang chub pa bsgoms pas rgyal ba'i skur bsgrubs la/ de bzhin gshegs pa thams cad lus la bcug ste/ sems ma rdo rje ma la sogs pas gnas bzhir byin gyis brlab cing rin po che'i dbu rgyan dang dar dpyangs kyis dbang bskur la/ rdo rje dbyings kyi dbang phyug mas gnas bzhir byin gyis brlab cing de nas lus la dkyil 'khor bsgom pa nas brtsams te/ dam tshig gsum gyi glu'i mchod pa'i bar du bya'o zhes pa'i don to// phyogs 'di la ni bdag lhag par gnas pa dang rdzogs par bya ba bdag med kyis mngon par byang chub pa de rdzogs par bya ba zhes yan lag gnyis te/ de ma thag tu dkyil 'khor rgyal mchog bsgoms pas mngon par byang chub pa zhes bya bas gnas gsum pa yang med do// gzhan dag ni 'dir cho ga'i yan lag phal cher rdzogs nas de bzhin gshegs pa'i zlos pa po dam tshig sems dpar bskyed par bstan pa dang / bdag nyid rdzogs par bya ba'i lus la dgod pa'i lha de bzhin gshegs pa'i rigs nyi tshe las de bzhin gshegs pa rnams ma bstan te/ de bzhin gshegs pa'i zlos pa pos rang lhag par gnas pa dang bdag nyid rdzogs par bya ba gnyis ka spangs te/ mngon par byang chub pa lnga'i 'og tu blta ba dang de bzhin gshegs pa thams cad lus la gzhug pa la sogs pa lnga dang / yi ge brgya pas brtan par bya ba la sogs pa byas la dkyil 'khor rgyal po mchog bsgom mo zhes zer ro// de ni mi 'thad de de la yang phyag rgya'i nga rgyal bsgom pa la sogs pa cho ga'i yan lag khas blang bar bya ba rgyud las gsungs pa nges pa dag dor bar mi bya la/ sems dpa' la sogs pa lus la dgod pa yang nyes pa ma mthong bas so// de ltar don bsdus te bstan nas/ tshig gi don 'ba' zhig brjod de/ nam mkha'i phyogs su mdun nyid du zla ba'i dkyil 'khor te zhes pa ni lha re re la zla ba'i dkyil 'khor re re ste de nyid sngags kyi zhes smras pas so// de'i steng du rdo rje'i bdag nyid bdag ste zhes pa ni snying po brjod pas phyag rgya rdo rje lcags kyu mda' dgu dang zhes bya ba la sogs pa der babs pa ste/ 'og min na sprul pa'i dkyil 'khor gnas pa'i rang gi sems dpa'i thugs ka nas 'dir phab pas so// gzhan dag ni nam mkha'i ngos de nyid las 'thon te phab pa ni de dag chos kyi skus khyab pa'i phyir gang na yang bzhugs pa ji ltar rgyud las rnam par snang mdzad chen po'i gleng gzhi smos pa lta bu yin la/ de dag gi sprul pa byin gyis brlab pa yang gang du gdul bya rnyed pa der 'byung ba'i phyir zhes zer ro// gzhan dag ni rang lhag par gnas pa'i dus su dkyil 'khor sprul pa rgya chen po gzhal yas khang dang bcas pa bdag nyid rdzogs par byed pa ni snying gar zla ba gcig la brtan par gyur pas na gcig pa can te/ dpung gcig dang nags gcig ces pa bzhin no// des na de'i thugs ka nas dbab ces zer na/ de lta na dkyil 'khor de slar btang ba nam yang ma bstan pas mi 'thad la/ snga ma la yang bsgrub pa mi dmigs pas lugs dang po gzung ngo // de nyid rdo rje sems dpa' dkar po zhes bya ba ni snying po las rdo rjer gyur cing de la yang rdo rje phab la/ rdo rje de yang 'od zer mang po 'phros pas 'gro ba sbyangs te slar 'dus pa las gzugs 'grub par bya'o// rdo rje lcags kyu la sogs pas zhes bya ba ni 'og nas badzra aM ku sha dzaHzhes pa la sogs pa dang / las kyi phyag rgya bya bar bstan pa'o// de la rdo rje rgyal po gser mdog snying ga'i g.yas ngos su'o zhes bya ba la sogs pa'o// 'dir rdo rje'i rigs ni sems kyi ngo bor rgyud las grags la/ sems de ni snying la gnas zhes grags pa'i ngo bor byas nas rdo rje'i rigs kyi sems dpa' bzhi snying gar bkod de/ rin po ches dbang bskur ba'i gnas ni dpral ba'i gnas yin pas der rin po che'o// sems rtog pa las brtsams nas ni// nyi ma'i dkyil 'khor bsgom par bya// zhes bya ba'i lugs kyis lhag par nyi ma'i dkyil 'khor bsgom par 'byung bas der nyi ma'o// phrag khar rgyal mtshan gyi yu ba brten pa'i tshul gyis der rgyal mtshan no// gnyis kyi tshig can ni gang yang rung ba'i don to// bzhad pa ni so snang bas der ro// pad+ma'i rigs ni ngag gi rigs yin la/ ngag de yang lte ba dang brang dang mgrin pa dang lce las byung ba ni phyir zhing lce ru phyin pa dang zhes bya ba la sogs pa'i lugs kyis te/ de bas na de dag ni ngag gi gnas dag tu'o// chos thams cad rten cing 'brel pa tsam du ston pa dang / sangs rgyas ma lus pa'i phrin las mdzad pa'i rtags su spyi bor rtse mo bcu gnyis pa'i sna tshogs rdo rje kha cig la bsgom par rnal 'byor gyi rgyud la la las gsungs pas/ de nyid ni sems dpa' rdo rje rgyal por shes par 'gyur ba'i phyir de'i spyi bor ro// yan lag thams cad dang bcas par bsrung bas na de yan lag dag las de rkang lag la'o gnyis kyi tshig can ni sngon bzhin no// gnod sbyin ltar 'jigs pa'i mche ba ni kha na snang bas de khar ro// sgeg pa'i khu tshur 'chang bas 'gying ba ni khu tshur ston pas dku g.yas par ro// gsang ba'i mchod pa bzhi ni sems dpa' chen po dang 'dra bar rang rang gi de bzhin gshegs pa bdag gir mdzad pas de dag gi drung du'o// shin tu skyid de bar bskyed pa'i 'jig rten dag bdug spos kyi dri mdoms kyi phyogs kyi 'dzag sgo dag kyang dri zhim pos bdugs te longs spyod pa'i lus kyi de mdoms su ste mtshan rtags su'o// kha cig tu bdug spos mdun du'o zhes pa dang / 'od kyi dkyil 'khor la'o zhes bstan pa ni lus la dgod pa'i dbang du ma byas pa'o// lus can rnams la mdzes par bya ba'i phyir me tog phreng rgyan dang / rna rgyan la sogs pas mgo brgyan par byed pas phreng ba'i gnas mgo ste spyi bo'i gtsug go// mar me ni mig gi yul snang bar byed pas mig la phan pa ste/ ji skad du mig gi dbang po dang yul dang yid la byed pa las mig gi rnam par shes pa'o zhes pa ste/ des na de mig la'o// rab tu dri zhim pa dang bsil bar bya ba'i phyir skyid de bdag snying gar tsan+dan gyi lde gu la sogs pa nyug pas dri'i gnas ni de'o// 'byung ba dang 'jug pa ni sgo bzhi nas byed cing de la rag las la brla gnyis dang byin pa gnyis te rkang pa dag gis kyang 'gro ba dang 'ong ba la dbang byed pas 'di dag sgo dang chos mthun pas de dag tu sgo skyong dag bzhag la/ go rims mi nyams par bya ba'i phyir ni g.yas nas dang steng nas so// 'dir mngon par yid ches pa'i rgyu mtshan 'tsham pa'i gnas su 'di dag sbyar gyi gang du bkod kyang dngos grub du byed do// 'on kyang 'tsham par bstan pa 'jug pa'i rgyu yin te/ de dang de la goms pas mthong gi gzhan ma yin pa dang / 'tsham pa de nyid dngos grub kyi rgyur bsngags te bskyed par rung bas na'o// 'dir sangs rgyas lnga ni dbu rgyan du bzhugs pa dang / sems ma rdo rje ma la sogs pa yang gnas bzhir byin gyis brlabs nas bzhugs pas 'di dag la dgod pa phye ste ma bstan to// kha cig na re lus la lha 'di dag bkod pa ni rnal 'byor rgya chen po yin pas/ rnal 'byor chen po ni 'di lta ste/ rang lhag par gnas pa ni ma yin no zhes zer ro// de ni yang dag ma yin te gal te rang lhag par gnas pa ma byas na lha'i lus su ma gyur pas lus la lha de dag dgod pa'i gnas rang du yang mi 'gyur ba dang / 'di rang lhag par gnas pa'i yan lag tsam du rab tu gsal ba'i phyir dang / phyag rgya gcig pa la sogs pa'i rnal 'byor la rnal 'byor chen po tsam bya bar ston pa na dkyil 'khor mi sgom par lus la dkyil 'khor dgod pa mi rigs shing lus lhar bya ba'i cho ga med par de lta bu de la yang 'gyur bas lha de lta bu de spang ngo // de ltar phyag rgya bzhis rgyas btab nas dngos grub thams cad rab tu sbyin par byed do zhes bya ba la/ de bzhin gshegs pa la sogs pa de dag ni sku gsung thugs phrin las dang bcas pa ste/ de la dam tshig dang chos dang phyag rgya chen po dag ni thugs dang gsung dang sku'i ngo bo nyid yin la/ las kyi phyag rgya ni phrin las te/ de yang thugs ni bdag gi don yin la/ sku la sogs pa gzhan gyi don te bdag dang gzhan gyi don phun sum tshogs pa'i rang bzhin la gzhag pa ni ji lta ba'i gnas skabs thob pas dngos grub sbyin par 'gyur te/ des na rnal 'byor pa'i rgyud ma lus par phyag rgya bzhi bsdus pa dang rgyas par bstan pa'o// oM badzra satwa su saM gra ha ta zhes bya ba nas dam tshig gsum gyi glu'i mchod pa rdzogs pa'i bar 'dis ni bdag nyid brtan par bya zhing gzengs bstod pa ste/ de yang dang po bdag nyid thams cad du yongs su rdzogs pa'i dam tshig sems dpar grub pas de'i las kyi 'bras bu bdag nyid la bdag nyid mchod pa glu dang gar sngon du bya ste/ mchod pa brgyad kyis mchod nas Tak+ki hUM dzaHzhes pas rdo rje dang dril bu las lha'i gzugs dpag tu med pa 'phros pas srid pa gsum du gtogs pa'i sems can ma lus pa rnam par sbyang zhing // yang Tak+ki dzaHho zhes pas rdo rje dang dril bu las dpag tu med pa'i lha rnams 'phros pas sangs rgyas dang byang chub sems dpa' thams cad dgyes pa'i mchod pa'i sprin rab 'byams sprul par blta'o// de ltar de dag gis srid pa tha ma pa'i bar du yongs su rdzogs pas na de ltar byas pa lus dang ngag dang yid rdo rje sems dpar 'gyur ro zhes pa ste/ ji ltar sa bcu pa'i byang chub sems dpa' la sangs rgyas su brjod pa ltar 'di yang rdo rje sems dpar brjod do// da ni bshad pa dang ma bshad pa'i rdo rje dril bu gzung ba thams cad kyang sa bon las bskyed par bstan pa'i phyir de dag gi sa bon dang bcas par rdo rje dril bu dang phyag rgya gzung ba bstan pa ni yi ge hU~M las rdo rje ste zhes bya ba la sogs pa'o// bcom ldan 'das skyes bu dam pa dang po zhes bya ba ni dpal rdo rje sems dpa' ste/ de nyid rdo rje 'di'o zhes pa'i don to// dril bu chos kyis gsil bar bya// zhes bya ba la/ chos ni bstan pa'i chos khyad par can te/ srid pa ngo bo nyid kyis dag // ces bya ba la sogs pa ste chos de brjod pas gsil zhes bya ba'i don to// 'di ltar de ni zhes pa ni dril bu'o// bcom ldan 'das srid pa mchog gi bdag po zhes pa ni srid pa gnyis mchog ste mya ngan las 'das pa'o// de'i bdag po ni de la dbang byed pa rnam par mi rtog pa'i ye shes/ shes rab kyi pha rol tu phyin pa ste/ de nyid bcom ldan 'das te ye shes kyi sku'o// yang dag ma mthong 'jig rten dang // mya ngan 'das par rlom sems byed// yang dag mthong bar 'jig rten dang // mya ngan 'das par rlom sems med// ces pa dang / srid pa dang ni mya ngan 'das// 'di nyid yod pa ma yin te// srid pa yongs su shes pa ni// mya ngan 'das pa zhes bshad do// zhes pa'i tshul gyis srid pa nyid mchog tu grub ste/ mi gnas pa'i mya ngan las 'das par da lta nyid du shes rab kyi pha rol tu phyin pa'i mthus gnas pa ni/ mthong ba'i chos la mya ngan 'das// bya byas pa yang de nyid do// zhes gsungs pa lta bu'o// dril bu'i sgra nyid de/ srid pa ngo bo nyid kyis dag // ces bya ba la sogs par mos pa dang / rnal 'byor pa yang tshig de brjod cing de'i don la gzhol bas na thams cad kyi mchog dbang phyug dam pa mchog gi chos shes par byed pa zhes dril bu'i bdag nyid chen po bstan to// d+harma a zhes pa dang hU~M gi yi ge rdo rje'i sa bon gnyis 'dir kha dog dkar po ste/ stong pa nyid las yig 'bru dang de las de dag ste ye shes kyi rang bzhin du grub par bya ba'o// dam tshig gi phyag rgya chen por lhag par gnas par bya'o zhes bya ba dang po dkyil 'khor du 'jug pa na/ 'dod chags bral ba lta bu'i sdig // ces pa nas ma hA sa ma ya ha na hU~M phaT ces pa'i bar gyis gsang ba'i ye shes kyi dam tshig gnyer gtad pa ni dam tshig ste/ dam tshig de'i phyag rgya chen po 'dod chags chen po la gnas pa'i rang bzhin 'khor los sgyur ba chas pa lta bu lhag par gnas par bya'i/ nyan thos ltar lus sun 'byin cing myur du zhi ba'i dbyings su 'jug par mi bya'o// 'o na de lta na srid pa'i bde ba la lhag par chags pas gnas par bya ba'am de lta na yang 'khor ba gcig pu bgrod par sems zhes pa'i ltung bar 'gyur ro zhe na/ de'i phyir/ srid pa'i bde ba shin tu chung // zhes bya ba la sogs pa smos te/ srid pa la ni chags par rung ba'i bde ba med de yun thung ba dang gnod pa dang 'brel ba dang / rang bzhin gyis dman pas so// srid par skrag nas myur du mya ngan las 'da' bar mi rigs te/ bsam gyis mi khyab pa 'jig rten las 'das pa'i 'byor pa las nyams par 'gyur bas so// de'i phyir sdug bsngal chen po dag pa'i phyir/ shin tu bde ba dam pa'i thabs// zhes bya ba la sogs pa rgyas par smos pa te/ mngon par zhen pa mtha' dag dang bral ba sgyu ma lta bu'i ting nge 'dzin la gnas pa'i lha'i lus la mchod pas 'dod pa'i yon tan lngas tshim par byed cing bdag dang gzhan la phan 'dogs pas dga' ba dang bde ba'i mchog gi ro myong ba dang mi 'bral bar lam bde bas bla na med pa'i byang chub bsgrub kyi/ sems can yal bar bor te rang 'ba' zhig zhi bar 'gro bar mi bya ba 'di ni byang chub kyi sems dang byang chub sems dpa'i spyod pa mi gtong ba'i rgyu dam tshig gi rtsa ba yin pas 'di nyid dam tshig chen po'o// des kyang theg pa dman pa dang / srid pa chags pa ngan pa 'joms pas na ha na ste/ dam tshig chen po nyid kyis 'joms pa zhes bya'o// hU~M phaT ces pa ni de byin gyis brlab cing de la brtan par bya ba'i sngags so// thabs de ni ches 'thad pa de/ snyigs ma lnga dang ldan pa'i sems can ma rungs ba dag kha cig srid pa kho na la dam por zhen pas de las dbral ba'i phyir ni sgyu ma lta bu'i 'dod pa'i yon tan lnga dpe med par bde ba rgyas shing yun ring ba la longs spyod par bstan la/ kha cig srid pa me 'bar ba ltar shes shing thog ma med pa'i sdug bsngal brgyud ma dran pas skrag ste sems can 'dor ba la zhugs pa dag la yang // deng phan chad ci bder spyad pas 'khor ba las thar pas sngon lta bu'i sdug bsngal yang spyad mi dgos la/ sems can yang btang mi dgos zhes bstan pas theg pa dman pa las nges par bzlog ste/ gzhan du na kha cig ni 'khor ba las 'bral bar mi nus la/ kha cig ni myur du mya ngan las 'da' bas theg pa chen po'i rigs zad par 'gyur ro// bden pa gnyis rnam par nges pa'i lam sbyin pa la sogs pas brgyan pa/ shin tu nges shing slu ba med pa pha rol tu phyin pa'i lam de yang dus kyis gnod pa byas pa'i skye bo 'di dag shin tu 'phrod pa ma yin te/ de las 'dod pa lnga bsten pa la sogs pa ni lan 'ga' snang zhing de dgag pa dang brtul zhugs dang sdom pa dag ni yang dang yang smos pas cung zad yid skrag par 'gyur bas 'jug par dka'o// de'i phyir mchog tu thugs rje che ba'i de bzhin gshegs pas rtsod pa'i dus 'dir 'dul ba'i snod dang 'tsham par gsang sngags kyi theg pa bstan cing // dam tshig 'di lta bur bca' bar mdzad la/ bya ba'i rgyud dag tu yang // sngags kyi thag pa skyed chen gyi// theg pa la ni ma mos pa// de dag bstan 'dir skal ba med// de dag nam yang mi gzung ngo // zhes bya ba'i tshig gis dbugs dbyung ba mdzad do// 'dir thabs khyad par can gyi srid par gnas pa'i rgyu ni lam 'dir lha'i gzugs su bdag nyid bsgom pa yin pas na/ gang phyir dam tshig phyag rgyar bshad// yid kyi lus ni brtan pa nyid// ces smos te/ yid kyis bsgom pa'i lus ni yid kyi lus te/ brtan pa ni sngags dang phyag rgya du mas byin gyis brlabs pa dang / snying po byang chub kyi bar du yang der gnang ba ma btang bas so// de lta bu'i phyag rgya ste/ phyag rgya chen por lha'i rnal 'byor phyag rgya bzhis sngon bzhin rgyas btab pa'o// de lta bu de ni theg pa mchog las mi nyams par 'dod pa dag gis 'da' bar bya ba ma yin pas de nyid dam tshig go// de ltar na gang gi phyir de rgyu mtshan 'di dag gis zhes pa'o// de ltar snying rje chen po mtshon pa'i rdo rje dang / shes rab kyi pha rol tu phyin pa'i dran pa'i yan lag dril bu dang / thabs dang shes rab dang ldan pas 'khor ba ji srid du ji ltar dga' bar gnas pa'i dam tshig gi phyag rgya bsgom pa 'di ni rnal 'byor chen po bsgrub pa brtan zhing don yod par bya'o// de nas dril bu gsil zhing dam tshig gsum gyi glu nye bar sbyar te de ni 'di'o// oM nam mkha' las byung mtshan ldan phyir// zhes bya ba la sogs pa la/ 'dir dam tshig gsum ni de kho na'i dam tshig dang chos kyi dam tshig dang dam tshig gi phyag rgya'i dam tshig go// de la de kho na'i dam tshig de yang rnam pa gsum ste/ rang bzhin gyi de kho na dang / dbang 'byor pa'i de kho na dang rnam par dag pa'i de kho na'o// de dag las dang por rang bzhin gyi de kho na'i dbang du byas nas ni/ oM nam mkha' las byung zhes bya ba la sogs pa'o// dbang 'byor pa'i de kho na'i dbang du byas te ni/ kun mchog ces bya ba la sogs pa'o// rnam par dag pa'i de kho na'i dbang du byas te yang nyes pa mi mnga' zhes bya ba la sogs pa'o// chos kyi dam tshig gi dbang du byas te ni/ shin tu dag pa zhes bya ba la sogs pa'o// dam tshig gi phyag rgya'i dam tshig gi dbang du byas te ni/ kun mchog ces bya ba la sogs pa'o// de ltar glu de lta bu ni bdag 'khor ba ji srid du gnas pa la de bzhin gshegs pa khyed kyis grogs mdzad par rigs te bdag ni snod du gyur pa lags so zhes gsol ba gdab bo// kha cig ni 'dir dam tshig ste lha'i rnal 'byor gzung nas de'i rjes su glu 'di sbyar bas na dam tshig dang 'brel ba'i glu zhes zer te/ de lta na gsum zhes bya ba ma brjed par 'gyur ro// gzhan dang rdo rje dang dril bu dang phyag rgya ste/ de gsum ni dam tshig gsum yin la de gsum bzung nas glu 'di sbyar bas na dam tshig gsum dang 'brel ba'i glu zhes zer te/ de lta na shugs kyis go bas 'brel ba bstan pa'i tshig gi don med do// de bzhin du gzhan dag sku gsung thugs zhes zer ba yang sgrub pa med pas gsal to// de ltar bdag nyid bsgrubs nas phyag rgya chen pos nam mkha'i phyogs su 'dug ste zhes bya ba la sogs pas rnam pa de snyed kyi rim gyis srid pa tha ma pa ltar byang chub chen po la mchog tu nye bar byas la/ da ni bar chad med pa'i lam gyi ngo bo lnga mngon par byang chub par bsgom par ston te/ 'di nyid rgyu'i mthar thug pa'o// de la nam mkha'i ngos ni ri rab kyi steng gi nam mkha'i phyogs te/ dang po bsrung ba bsgom pas na der mos pa tsam gyis gnas pas so// rlung gi dkyil 'khor ni stong gsum gyi stong chen po dang stong spyi phud 'di'o// de la dang po la gru bzhi la/ gnyis po ni zlum po ste/ de nas baM las chu'i dkyil 'khor te de'i steng du laM las sa'i dkyil 'khor ro// yang de'i steng du baM las steng gi rgya mtsho ste/ de'i dbus su ri rab bo// khongs su 'du ba thams cad ni yid tsam gyis mos par bya'o// sngon bzhin du zhes bya ba ni bsrung ba bsgom pa'i cho ga las 'og bcing ba'i sngags sngon bzhin te/ oM badzra dr-i D+ho me b+ha ba ra k+Sha sarbaM swA hA/ zhes bya ba'o// rdo rje bcings pas byin gyis brlab po zhes bya ba ni sngar rdo rje bcings pa brkyang ste sa la gzhag pas 'og bcing bar bya'o zhes bstan pas 'dir yang ngo // 'dir zhing yongs su sbyong ba yin la/ bsrung ba rnams ni sngar rang gi ye shes kyi rnam par 'phrul bas bkod pa rnam par dag pas sgyu ma lta bur 'grub pas 'di stong pa nyid du byin gyis brlab tu med pas da yang bsgom mi dgos so// 'on kyang gnas kyi gzhi ri rab de gsar du rnam par sprul bar byas pa dang / de la yang thags bzangs ris la sogs pa'i gnod pa chen po yod par bshad pas// rtog pa blang thabs pa 'byung ba srid pa dgag par 'og bcing ba 'ba' zhig kyang bya'o// dbus su sems dpa'i skyil mo krung gis 'dug ste zhes bya ba la/ 'dir dkyil 'khor chen por bsgoms na nges par mngon par byang chub pa lnga bsgom par sngar rdo rje sems dpa' la sogs pa bskyed dam/ de bzhin gshegs pa'i dam tshig sems dpar bskyed kyang rung ste 'dir rnam par snang mdzad kyi gnas su 'dug la rnam par snang mdzad du gyur par bya'o zhes pa'i don to// bsam gtan dang gzugs med pa'i snyoms par 'jug pa mngon du bya ba ni khams gsum char la 'dod chags dang bral ba byas la/ de nas mngon par byang chub pa bstan pa'i phyir ro// 'dir thod rgal gyi snyoms par 'jug pa dang / de'i 'og tu yang bsam gtan bzhi pa'i chung ngu'i chung ngu la snyoms par 'jug cing // de nas yid kyi lus kyis 'og min gyi khang par bskal ba grangs med pa gsum gyis nges par 'byung ba'i byang chub sems dpa' don thams cad grub pa'i gzugs su bdag nyid bskyed par bsams te/ sngar ngan song ba thar par byas pa'i dus dang / 'di gnyi gar yang bskal pa grangs med pa gsum gyis nges par byung ba smos pa ni gnyi ga yang sa bcu pa'i dbang phyug tu 'dra bas na ste/ 'on kyang der ni tha mal ba yin la/ 'dir skye ba gcig gis thogs pa dang / srid pa tha ma pa lta bu dang / byang chub kyi snying po la 'khod pa dag ni sa bcu pa'i mchog tu gyur par rig par bya'o// da ni 'dir snga ma dang phyi ma dag gi go rims dran par bya ste/ dang po gnas nges par bya ste/ de nas zhing yongs su sbyangs la/ gnas bsrung ba dang rten gyi dkyil 'khor dang gdan bsgoms te/ dbus su bdag nyid 'dug nas khams gong ma gnyis kyi ting nge 'dzin bskyed de/ 'og min du gnas pas sangs rgyas thams cad kyi spyan sngar rigs lnga'i dam tshig la zhugs te/ ting nge 'dzin mkha' khyab la snyoms par zhugs la/ de bzhin gshegs pa lnga'i lung la brten nas mngon par byang chub pa lnga bskyed de/ de byin gyis brlab pa'i sangs rgyas thams cad lus la bcug cing // sems ma rdo rje ma la sogs pas gnas bzhir byin gyis brlabs te/ rigs lnga go 'phang la gnas pas dbang bskur ba mnos te/ rdo rje dbyings kyi dbang phyug mas kyang gnas bzhir byin gyis brlabs la/ de bzhin gshegs pa bzhis bskor te ri rab kyi rtse mor bzhugs par bya'o zhes bya'o// de la 'dir kha cig na re dkon mchog gsum dran pa'i sngon du de bzhin gshegs pa thams cad kyis kyang sangs rgyas kyi zhing 'di til gyi gang bu bzhin du yongs su gang ngo zhes bya ba 'di la don med pas ngag lhag par brjod do// yang gal te dang po nas de bzhin gshegs pa de dag byon nas sems dpa' chen po 'di yang mi g.yo ba'i ting nge 'dzin la 'jug pa las bzlog nas mngon par byang chub pa ston par mdzad kyi yal bar mi 'dor ro zhes bya ba dang / rigs lnga'i dam tshig la 'jug pa 'di la dgos pa med de sngar dam tshig bzung zin pas 'dir de dran pa la dgos pa khyad par can med do zhes zer la/ gzhan yang mngon par byang chub pa lnga'i dus su dang po ni mthong ba'i lam yin la/ gnyis pa ni bsgom pa'i lam ste/ gsum pa dang bzhi pa ni bar chad med pa'i lam la/ lnga pa ni mthar phyin pa'i lam yin pa las/ slob dpon gyis rnam par dbye ba med pa kho nar smos pas 'dir gzung bar bya ba med pas skabs 'dir legs par ma bstan to zhes zer ro// de ni dam pa ma yin te dang po de bzhin gshegs pa 'dus pa kho na'i spyan sngar rigs lnga'i dam tshig brtan por dam bca' bas de bzhin gshegs pa de dag gis mngon par byang chub pa'i man ngag bstan pa'i bskal pa bar du byed pa ste/ gdul bya 'byung bar 'gyur ba dag kyang dam tshig la lhag par nan tan byed pa lta na bla mas man ngag bstan gyi gzhan du ma yin no zhes kyang bstan pa'i phyir ro// de bzhin gshegs pa de dag ni phyogs bcu'i 'jig rten gyi khams nas byon te/ sems dpa' chen po de kho na la lung 'bogs pa'i phyir 'dus kyang dus la gzigs pas da dung mngon par byang chub par mi ston te/ mi g.yo ba'i ting nge 'dzin gyis byang chub mngon par rdzogs par 'tshang rgya bar bya bar mi nus pa dang / de'i 'og tu gdod lam sbyin pa ni ting nge 'dzin de la dam par lta ba dag bzlog par 'gyur gyi gzhan du na mngon par byang chub pa'i lam gyis rdzogs par 'tshang rgya ba ltar mi g.yo ba'i ting nge 'dzin gyis kyang 'tshang rgya bar nus pas mthu 'dra'o zhes de la mngon par zhen pa mi ldog par 'gyur bas so// des na de la nyes pa mi brjod do// rigs lnga'i dam tshig la 'jug pa yang don che ste/ sngar brjod pa ltar bstan par 'gyur ba'i rgyu dang snod du gzigs pa dang / gdul bya 'byung bar 'gyur ba la yang phan par 'gyur ba dang rang bzhin gyis kyang blo chen po can dag don chen po bsgrub par nye bar gnas pa na de sgrub pa'i rgyud ma bcas pa lhag par brtan pa dang / mi phyed par dam pa bca' ste/ dgos pa sgrub pa la mkhas rnams sran thub pas dka' ba rnams kyang dka' ba med par rgyal// zhes brjod pa lta bu'o// mngon par byang chub pa rnam pa lnga'i rnam par bstan pa ni slob dpon gyi zhal snga nas rtsa ba'i rgyud kyi bshad pa de kho na snang ba'i nang du re re nas ye shes lnga'i dbang du byas te bstan pas/ de nyid kyi don go bas 'dir yang rgyud kyi tshig rim pa ma bstan pas 'di la yang nyes pa med do// gang dag mngon par byang chub pa dang po ni 'jig rten las 'das pa don dam pa byang chub kyi sems mthong bas mthong ba'i lam ste/ zla ba'i dkyil 'khor du yang snang la/ nges 'byed yan lag dang mthong ba'i// lam dang bsgom pa'i lam nyid la// yang dang yang du sems pa dang // 'jal dang nges rtog bsgom pa'i lam// zhes bya ba'i lus kyis bsgom pa'i lam ni mtshan nyid med kyi lam snga ma nyid goms par byed pas na zla ba'i dkyil 'khor snga ma nyid cher 'phel ba ste snga ma ni tshes gcig pa'i rnam pa lta bu la 'di nya gang ba lta bu'o// de nas bsgom pa'i lam de nyid rab tu bstan te skad cig kho nas sgrib pa gnyis phra ba'i phra ba yan chad sel bas sangs rgyas kyi sa'i sgrib pa 'joms pa rdo rje lta bu'i ting nge 'dzin gyi ngo bo dang po ni rdo rje bsgom pa yin la/ de'i mthar thug la ni rdo rje'i nga rgyal bya ba ste/ 'di rnam pa thams cad dang bral ba'i chos kyi sku brnyes nas/ de'i mthu las gzugs kyi sku 'byung ba mngon par byang chub pa tha ma ste/ ji ltar 'phags pa 'jig rten las 'das pa'i le'u las/ rgyal ba chos nyid lus med rab zhi ba// gnyis med rang bzhin med pa thugs chud nas// gzugs sku bzang po mtshan gyis brgyan pa yis// 'gro ba ma lus bkang zhing ston par mdzad// ces gsungs pa lta bu'o// des na dang po zla ba tshes gcig pa nas bzung ba'i bar 'di ni 'jig rten las 'das pa'i lam mo zhes zer ro// gzhan dag ni rdo rje rtse mo las zla ba'i dkyil 'khor chen po gnyis pa zhes 'byung bas zla ba gnyis ka nya gang ba'o zhes zer ro// gzhan dag ni gdul bya'i ngor zla ba la sogs pa bstan kyang // rang bzhin gyis mngon par byang chub pa la mtshan mar snang ba de dag med do zhes zer ro// slob dpon gyi zhal snga nas ni ye shes lnga'i rgyur bstan pas mngon par byang chub pa lnga bkod cing mi bskyod pa la sogs pas byin gyis brlab par bzhed de// mdor bsdus na gsang sngags kyi lam 'di ni khyad par gyi lam gyi bar du yang bla ma las 'thob kyi rang gis ma yin no zhes khong du chud par bya ba'i phyir bsgom pa de yang sngar bskal pa grangs med pa gsum gyis nges par 'byung ba'i byang chub sems dpa' dang 'dra bar 'gyur nas da 'dir mthong ba'i lam nas brtsams te/ lam bsgom pa ni ches 'dod par bya ba ma yin pas na/ ye shes lnga dang sbyar ba 'di nyid mchog go// gang yang rgyud dang mdo sde de dag de dag las mngon par byang chub pa'i lam mi 'dra ba rnam pa mang po bstan pa de dag thams cad kyang gdul bya'i bsam pa'i bye brag la brten pa kho na ste rang gi mtshan nyid pa'i mngon par byang chub pa ni 'phags pa shes rab kyi pha rol tu phyin pa las bstan pa kho nar zad pas thams cad du de nyid bsngags te/ de bas na bcom ldan 'das ni thabs kyi rim pa mtha' yas pa zhig gis gdul bya dag shes rab kyi pha rol tu phyin pa'i sgo la mngon par gzhag par mdzad pa'o// 'di la rgyu ji ltar bsgoms pa'i 'bras bu tha dad pas lam tha dad pa las 'bras bu tha dad par 'gyur zhes kyang mi brjod pas rnam pa thams cad mkhyen pa'i ye shes mngon du 'gyur ba'i skad cig gcig la rang dang spyi'i mtshan nyid kyis bsdus pa'i chos thams cad mkhyen pas rgyu la la spyad la/ la la ma bslabs zhes brjod par yang mi nus pas so// zhar la 'ongs pas chog gi rnal ma dpyad de dang po dkon mchog gsum dran pa ni de bzhin gshegs pa'i rigs kyi dam tshig go// de nas byams pa dang snying rje dang / 'og nas sems can thams cad la phan pa dang bde ba'i mchog grub pa'i phyir zhes pa dang / dga' ba dang btang snyoms ni sdom pa thams cad ces pa dang / mchod pa'i las zhes bya bas las kyi rigs so// rigs lhag ma rnams kyi dam tshig ni gsal lo// tshul thams cad nye bar bstan pa ni phyi rol pa'i lung yang bsdus te thams cad du gtogs pa dang / rang gi lugs kyis kyang de dpyad pa dang ldan pas so// sngags kyi spyod pa'i sgo ni theg pa chen po nyid kyi khyad par te/ de sngon du bya ba ni sngar dam bcas pa de bdag gis mthar dbyung ngo zhes so// mkha' khyab kyi ting nge 'dzin la snyoms par zhugs so zhes bya ba la ting nge 'dzin 'di'i ngo bo ci zhig yin/ ci'i phyir 'di la snyoms par 'jug // 'di nyid kho na'i 'bras bu ni ci zhe na/ de dag brjod par bya ste/ ting nge 'dzin gang gis shin tu stong pa nyid la zhugs nas snang ba'i phreng ba ma lus pa gsal te/ ji srid nam mkha'i mthas klas pa shin tu stong pa skyes bu mig btsums pa'i mig gi lam du gzugs thams cad chad cing mi 'jug pa lta bu ni 'di'i ngo bo ste/ g.yo ba med la dran pa dang yid bde ba thams cad chad pas rnam par thar pa'i sgo stong pa nyid thabs mkhas pa dang bral ba'o// gang dag 'di rnal 'byor spyod pa rnam pa med pa'i grub pa'i mtha'o zhes zer ba ni mi 'dod de/ de dag ni rnam pa mi 'dod kyis kyang 'phags pa so so rang rig pa rang bzhin gyis 'od gsal ba mtha' yas par khyab pa mkhas pas ni 'di dang mthun pa ma yin no// 'di la ci'i phyir snyoms par 'jug ce na/ pha rol tu phyin pa'i theg par ni rnam pa thams cad kyi mchog dang ldan pa'i stong pa nyid ma rtogs na nyi tshe'i stong pa dang / chad par byed pa'i rnam pa sun 'byin pa'i stong pas mngon par 'tshang mi rgya'o zhes bstan pa'i phyir la 'dir ni gtso bor bla ma'i drin gyis ma bskyangs na rang gi shes pa'i mthus ni lam khyad par can mi rtogs so zhes bla ma la gus par bya ba'i phyir ro// 'o na bcom ldan 'das kyis kyang // nyer 'gro dang ni sangs rgyas te// nga la slob dpon su yang med// ces gsungs shing rang byung gi ye shes zhes pa bya ba'ang gsungs la/ rang sangs rgyas kyang rang gi shes pas 'bras bu thob na/ sngags kyi lam 'dir cis na bla ma la rag las pa gtsor byed ce na/ lam 'dir ni shin tu mtshan ma dang bcas pa'i bya ba dang / shin tu sbyang bar dka' ba'i bya ba bud med bsten pa la sogs pa yang dang yang bstan te/ de dag bstan pa med par ni theg pa chen po 'di la 'dun pa ches nyung bar 'gyur zhing // de dag kyang de kho na ltar sgra ji bzhin du spyad par bya ba ma yin pas na dang po 'di la gzhug cing zhugs nas sgra ji bzhin pa'i lam gyis yongs su nyams pa dgag pa'i phyir/ ches thabs dam pa ston pa'i bla ma la rag las par rigs te dge slong gi dngos bo rnyed nas gnas bzhir bsgrags pa lta bu'o// ting nge 'dzin 'di'i 'bras bu ni dam par gyur pa ci yang med do// dngos po'i stobs kyis ma zhugs pa'i phyir ro// de yang dngos po ni rnam pa thams cad dang ldan pa dang / rnam pa thams cad kyi mchog dang ldan pa'i stong pa nyid du rnam par gnas la/ de'i blo ni rnam pa thams cad dang bral ba'i stong pa nyid la zhugs pas so// lhag ma rnams kyi tshig gi don ni go sla'o// gzhan gyi don du dkyil 'khor sprul pa'i dang por cho ga de snyed kyis bdag nyid yang dag par rdzogs pa'i sangs rgyas su grub par bya ba'i rnal 'byor rab tu rgyas pa 'di yin pas na dang po'i rnal 'byor zhes bya ba'i ting nge 'dzin to zhes bya ba smos te/ de tsam gyis bdag gi don phun sum tshogs par 'grub par khong du chud par bya'o// da ni bdag gi don ji lta bar grub nas dpe med pa'i 'khor dang gnas kyi longs spyod bkod pa bstan pa sngon du 'gro bas pha rol tu phyin pa'i byang chub sems dpa' stong pa nyid la mchog tu gzhol ba rnams dang / nyan thos dang rang sangs rgyas srid pas skyo zhing yid byung ba rnams dang / mu stegs byed phyugs lta bu lam ngan pa la gnas pa dag dang / kha cig lha dang mi'i 'byor pa la lhag par chags nas srid pa la gyen du 'byung bar mi rtsol ba dag la lha dang mi las yang dag par 'das pa'i rgyal srid kyi dbang phyug byin gyis brlabs pas/ de dag gis bde ba chen po 'dod pa'i yon tan lnga 'dod chags dang bral ba dag kyang yid 'phrog par byed pa 'dir mngon par dga' bzhin du 'jug par bya ba'i phyir btsun mo dang / blon po dang / sras dang / g.yog mo dang / rtse dgod dang bcas pa'i nang gi longs spyod dang / dpe med pa'i gnas dang rgyan bkod pa'i dkyil 'khor sprul pa bstan te/ 'dir bcom ldan 'das rnam par snang mdzad ni chos kyi rgyal po'o// de bzhin gshegs pa mi bskyod pa la sogs pa ni blon po chen po lta bu'o// rdo rje sems ma la sogs pa bzhi ni btsun mo dam pa lta bu'o// rdo rje sems dpa' la sogs pa bzhi ni sras rgyal tshab la sogs pa'o// rdo rje sgeg mo la sogs pa ni blon po'i chung ma ste rgyal po'i 'bangs ma dam pa rnams so// rdo rje me tog la sogs pa ni g.yog mo dam pa rnams so// rdo rje lcags kyu ma la sogs pa ni rtse dgod pa rnams so// gzhan yang phyi rol gyi 'khor sa'i snam bu la mtha' yas par mchod pas lag pa sbrel cing glu len la/ rdo rje'i gar byed pa'i lha mo bud med rin po che zil gyis gnon pa rnams kyis skad cig kyang 'bral mi nus par dga' bar byed la yid 'phrog pa'i lha mo dang / rin po che'i gdugs dang / ba dan dang / lha'i gos dang / lda ldi mchog dang / bla re dang / rnga yab dkar po nor bu dang gser gyi yu ba can dang me long dang mu tig gi do shal dang do shal phyed pa dang mu tig dmar po'i sham bu dang dpe med par dri zhim pa'i bdug pa dang dri dang lha'i las 'das pa'i bdud rtsi'i bye brag sna tshogs pa'i bza' ba dang btung ba dang bca' ba dang myang ba dang bldag pa dang / gzhib pa thams cad kha dog dang dri dang ro dang reg pa phun sum tshogs pas gang ba/ lha'i tshogs de dag kyang phan tshun phyag rgya dang phyag rgya'i lan gyis dgyes shing 'dzum pa zag pa med pa'i bde ba dpe med pa nyams su myong bas bzhugs pa ste/ de ni 'di ltar bcom ldan 'das dang po gsang sngags kyi lam du sems bskyed pa nas brtsams te yun ring zhig tu dkyil 'khor chen por snang ba lta bu'i mchod pa byas shing ting nge 'dzin de lta bu yang yun shin tu ring bar goms par byas pas/ de'i 'bras bu grub pa la longs spyod pa'i phyir ro// rnam pa 'di lta bu'i dkyil 'khor sprul pas ni byang chub sems dpa' chen po byams pa la sogs pa yang lam bde ba 'dir mos par byas la 'dod pa'i lha'i rgyal po yang byang chub tu sems bskyed cing 'dzam bu'i gling du rgyal po ka pi ni yang dgra bcom pa'i 'bras bu la bkod ces grags pas/ don chen po 'di lta bu'i phyir yang 'di bstan to// de la 'dir go rims kyi don ni dang po'i rnal 'byor byas ma thag tu lha rnams kyi gnas su gdan zla ba bsams la/ de'i 'og tu mtshan ma spros te de yongs su gyur pa las sems dpa' chen po de dang de la sogs pa'i gzugs su gyur pas thugs ka nas ched du brjod pa smra zhing // de'i 'og tu dbang bskur ba'i mthar yang ched du brjod pa smra bar blta ste/ de ni go rims so// de la de nas rdo rje dbyings kyi dbang phyug mas gnas bzhir bdag nyid la byin gyis brlabs la zhes bya ba ni sngar dang po'i rnal 'byor gyi mthar bya ba ste/ 'dir bstan pa ni dang po rnal 'byor byas ma thag tu dkyil 'khor spro ba yang 'jug par bya'o zhes bar ma chad par bstan pa'i phyir ro// rang gi snying gar son pa'i rdo rje sems dpa' ni/ snying ga'i gnas su bla mas rdo rje phab pa ste/ brjod pa gnyis sngon bzhin no// de bzhin gshegs pa thams cad ni rnam par snang mdzad nyid do// de nyid la sngar de bzhin gshegs pa zhugs pas so// gzhan dag ni rang gi rigs kyi gdan rang rang gi de bzhin gshegs pa'i thugs ka nas spros pa thams cad kyi sgras sangs rgyas lnga gzung zhes zer ro// de nas de dag la byams pa la sogs pas ni sems dpa' chen po re re thams cad kyi bdag nyid du bstan pa'i phyir phan tshun bsdus pa'i rgyur sbyor ba'o// tshad chen po'i rdo rje bsgom pa ni yang dag par na de bzhin gshegs pa rnam par snang mdzad chen po'i mthu'i 'phrul pa sems dpa' rdo rje snang bas 'di chos kyi sku las byung bar bstan pa'o// yang thugs kar son pa'i rdo rje'i tshad nyid du gyur zhes pa ni rang gi lus 'byung ba dang 'tsham pa'i rgyur byin gyis brlab pa dang / gzugs kyi lus ni nam mkha'i gtos thams cad khyab par dmigs par mi nus pas so// rang gi lag tu gnas par bsam pa ni 'di dag bcom ldan 'das 'di'i phyag ltar gnas te skyes bu'i lag pa g.yas pa ltar dgos pa thams cad byed par bstan pa'i phyir ro// thugs kar gyur pa'i rdo rje la zhugs pa ni de ni phyi rol gyi lus ma yin te de bzhin gshegs pa'i thugs nyid do zhes bstan pa'o// cho ga 'di dag gis kyang dkyil 'khor gyi lha ji snyed pa ni rang gi ye shes kyi rnam par 'phrul pa'o zhes bstan pas rgyud gzhan du 'dzin pa'i rtog pa bkag pa'o// sangs rgyas lnga'i dbu rgyan gyis dbang bskur bas kyang mngon par dbang bskur te zhes bya ba la 'di dag ni rigs lnga'i de bzhin gshegs pa'i rigs su byung ba yin la/ rigs re re yang rigs lnga lnga dang mtshungs par ldan pas na rigs lnga'i bdag pos dbu brgyan par bya'o// gang du de bzhin gshegs pa rnams la rin po che'i dbu rgyan gyis dbang bskur ba der ni/ de dag la khams gsum pa'i chos kyi rgyal por dbang bskur ba'i phul ba'i rtags kyis mtshan pa yin la/ de bzhin du byang chub sems dpa' byams pa la sogs pa la rin po che'i dbu rgyan gyis dbang bskur ba yang // de dag ni thams cad kyang skye ba gcig gis thogs pa kho na yin la/ skye ba gcig gis thogs pa dag la ni nges par de bzhin gshegs pa'i dbu rgyan nyid gnang bas de nyid rigs te/ ji ltar bcom ldan 'das shAkya thub pas dga' ldan du nyid kyi dbu rgyan phud nas byang chub sems dpa' sems dpa' chen po byams pa'i mgo la gzhag go zhes gsungs pa lta bu'o// bla na med pa'i tshul khrims la sogs te de bzhin gshegs pa thams cad kyi mnyam pa nyid kyi ye shes kyi bar du mngon par rdzogs par byang chub par sgrub par byed pa dang po'i rdo rje dang / dang po'i rdo rjes mtshan pa'i dril bu zhes bya ba la sogs pa la bla na med pa'i tshul khrims la sogs pa ni tshul khrims kyi phung po dang / ting nge 'dzin gyi phung po dang / shes rab kyi phung po dang / rnam par grol ba'i phung po dang / rnam par grol ba'i ye shes gzigs pa'i phung po zhes bya ba mi slob pa'i phung po lnga ste/ de dag dgra bcom pa la sogs pa yang yod pas de gsal ba'i phyir bla na med pa smos te/ sangs rgyas kyi sas bsdus pa zhes bya ba'i don to// de bzhin du sangs rgyas kyi sa'i chos thams cad bsdu bar de bzhin gshegs pa thams cad kyi mnyam pa nyid kyi ye shes kyi bar du mngon par rdzogs par byang chub pa zhes so// de sgrub par byed pa ni dbang bskur ba ste/ de yang dang po'i rdo rje ste de bzhin gshegs pa'i rdo rje dang des mtshan pa'i dril bu la sogs pas dbang bskur ba'o// phyogs 'dis ni sems dpa' chen po dag la mos pa'i gang zag dga' bar byas pa yang blta ste/ de dag de bzhin gshegs pa nyid du bsgrub pas so// ma lus shing lus pa med pa'i sems can gyi khams rnams 'grub pa'i phyir dang / kun du bzang po'i phyir sbyin zhes gnyis ka bzhi pa'i mtha' bstan pa ni/ dbang bskur ba de dag gis sems dpa' chen po de'i bdag dang gzhan gyi don 'grub par bstan pa'o// ming gi dbang bskur ba la sogs pa zhas bya ba la sogs pa smos pas ni rjes su gnang ba dang lung bstan pa dag tu bsdu'o// gzhan dag ni 'di la lung bstan pa mi 'dod de rjes su gnang ba tsam zhes zer ro// lung bstan pa khas blang ba la nyes pa med de tha dad pa med kyang sems can gyi don du tha dad par bstan nas nam zhig na de yang rdzogs par byang chub pa'i dkyil 'khor gyi bdag por 'gyur zhes thabs mkhas pa'i dkyil 'khor gyis te 'di legs so// gzhan dag dang po chu'i dbang bskur ba 'dir sogs pa'i sgra smos pas bsdus zhes zer ro// de ni mi 'dod de tha mar bstan pas dang por bya ba bsdu ba ni ha cang khyab ches pa'i phyir dang / chu'i dbang bskur ba ni shugs kyis rtogs te gang du yang bum pa med par dbang bskur ba mi 'tsham la/ bum pa yang chus ma bkang ba'i stong pas min zhes 'jig rten gyi lugs nyid la ltos pas so// cho ga de dag ni sems dpa' lhag ma rnams la yang blta'o zhes bstan pa'i phyir ni/ de ltar skyes pa dang zhes bya ba la sogs pa smos te/ bskyed pa ni zla ba dang rdo rje chen po dang / rdo rje chung ngu dang / sems dpa'i lus rnams so// spro ba ni de dag las 'od zer rnams so// bsdu ba ni slar de dag nyid la'o// des na/ spro ba'i gnas dang bsdu ba'i gnas// zhes sbyar te rdo rje rnam pa gnyis po dag ni spro ba dang bsdu ba gnyis ka'i gnas so// sems dpa'i lus ni bsdu ba'i gnas so// de dag brtan par bsgom pa ni sems mi g.yeng bar bya ba ste/ de dag ni rdo rje khu tshur gyi bar du blta'o zhes sbyar ro// sems ma rdo rje ma la sogs pa ni lugs gzhan yin pas de nas mi bskyod pa'i nga rgyal gyis sems ma rdo rje ma bsgrub po zhes bya ba la sogs pa ste/ bdag nyid dbus na gnas pa'i 'du shes gtad pas dbus su bcom ldan 'das rnam par snang mdzad bzhugs pa la mchod pa'i phyir ting nge 'dzin 'di lta bu bya ba ste/ ji ltar dang po rgyud kyi sems dpa' 'byung ba'i bshad pa'i rjes su 'brang zhes pa'i don to// 'di ni dkyil 'khor rnams kyi rgyal po yin pas dkyil 'khor rgyal po ste/ 'dir dbang bskur na rigs lhag ma rnams dang rang gi gzugs kyi dkyil 'khor la sogs pa yang dbang bskur bar gyur pas so// de nyid kyi phyir na mchog ste dam pa zhes bya ba'i don to// de skad ces bya ba'i ting nge 'dzin de bshad pa ni longs spyod rdzogs pa'i sku la mos par bya ba'i phyir ro// 'dir dkyil 'khor dang lha'i de kho na nyid legs par khong du chud pas dkyil 'khor 'di lta bu bsgoms na 'bras bu rab tu mthu can du 'gyur bar rig par bya ste/ de dag kyang rgyud kyi 'grel bar rgya cher bstan pas de khong du chud par bya'o// de ltar gzhan gyi don byed pa dang shin tu 'tsham pa'i dkyil 'khor chen po'i ting nge 'dzin bkod pa bstan nas/ da ni 'dir gzhan gyi don la ji ltar 'jug pa gzhan gyi don gyi phrin las la dkyil 'khor pa rnams gzhag pa bstan pa'i phyir/ de nas rnam par snang mdzad dang bdag nyid lhan cig dbyer med par rnam par bsams la bsdu bar bya'o zhes bya ba la sogs pa smos te/ 'ga' zhig rdo rje sems dpa' la sogs pa'i rnal 'byor pa yin na des mngon par byang chub pa bstan te/ dkyil 'khor sprul nas slar de'i rnal 'byor gyis tha dad par gnas pa srid cing de bzhin gshegs pa'i rnal 'byor can yang tha dad par gnas pas na 'dir lhan cig tha mi dad pa smos te/ de la 'jug ces pa'i don to// bsdu bar bya'o zhes bya ba ni 'og nas bstan pa'i sngags dang phyag rgyas so// de bzhin gshegs pa rnams ni thugs dam gyi dbang gis nges par 'khor dang bcas pa byon pas na/ de nas 'dus te byon pa'i de bzhin gshegs pa byang chub sems dpa'i 'khor gyi dkyil 'khor dang thams cad ces smos te/ de dag kyang rnal 'byor pa dkyil 'khor gyi bdag por gyur pa la phyag 'tshal zhing bstod pa ni oM zhes bya ba la sogs pa ste/ de bzhin gshegs pa thams cad ni rnam par snang mdzad khyod nyid de bzhin gshegs pa thams cad do zhes pa'o// e ma zhes bya ba la sogs pa ni bstod pa ste/ e ni spro bar ston pa'o// gang la yid spro zhe na kun du bzang po'i ste/ dkyil 'khor chen po'i bdag po rnal 'byor pa kun du bzang po'i byang chub sems dpa'i bya ba mchog ste/ 'di byang chub sems dpa' yin du zin kyang bya ba mchog ste sangs rgyas kyi bya ba rnams da lta nyid du byed pa ni de dang de bzhin gshegs pa rnams kyi rigs mi 'chad par byed pa'o// des na/ gang zhig de bzhin gshegs 'khor lo'i// dbus na de bzhin gshegs pa mdzes/ zhes pa ste/ khyod mi bskyod pa la sogs pa bzhi'i dbus na de bzhin gshegs pa rnam par snang mdzad du gyur cing mdzes la gsal lo zhes bstod pa'o// de ltar na gsang sngags kyi lam 'dir ni de bzhin gshegs pa'i mdzad pa la rjes su slob la/ pha rol tu phyin pa'i lam du ni byang chub sems dpa' sa chen po la rab tu bzhugs pa dag gi rjes su slob cing // nyan thos rnams ni dgra bcom pa dag gi rjes su slob la/ 'jig rten pa rnams ni khyab 'jug la sogs pa dag gi rjes su slob pas gong nas gong du khyad ches 'phags pa'o// de nas rnam par snang mdzad kyi thugs la zhugs te zhes bya ba ni khyod de tsam du bya ba don chen po la gnas pa la nged kyang phan 'dogs pas khyod kyi yid kyi byin gyis brlab bo zhes pas bzhugs pa'o// de bzhin du khyod 'ba' zhig ma yin gyi khyod kyi 'khor dkyil 'khor du lhag par gnas par byas pa 'di dag kyang nged kyis byin gyis brlab bo zhes nas nges par 'thon nas sems ma rdo rje la sogs pa rnams dang gcig tu gyur te zhes smos so// de dag kyang cig car ram rim gyis rang rang gi gzugs kyis rang rang gi lha rnams la thim nas slar yang ched du rjod par byed pa ni/ e ma zhes bya ba la sogs pa ste/ e ma zhes pa ni sngon bzhin no// sangs rgyas thams cad kyi zhes pa ni rnam par snang mdzad la sogs pa'o// rgya chen ni gzugs kyi sku ste gdod nas skye ba med pa ni chos kyi sku'o// de ltar na rgya che bas ni thams cad du khyab par nus la// gdod ma nas ma skyes pa ni ngo bo nyid med pa'i phyir phan tshun thogs pa dang tha dad par zhen pa dang bral bas sangs rgyas gcig nyid thams cad kyi ngo bo yin te/ thogs pa med pa'i sku can zhes pa'i don to// des na rdul phran bgrang ba gang yin pa'i sangs rgyas thams cad gcig tu bya'o zhes pa ni 'thad pa'o// de ltar rnal 'byor gyi dbang phyug sems dpa' chen po kun du bzang po de sangs rgyas thams cad kyis bstod cing bsngags la bkur bar byas pas lhag par mos par bstan par byas nas dpe med pa'i thabs mkhas pas yang slar tha dad pa'i lus la gnas pas lus kyi bya ba la 'jug pa'i phyir/ de nas dpal rdo rje sems dpa'i gnas na gnas pa'i rnal 'byor pas zhes bya ba smos pa ste/ 'dir gang zhig gang gis zlos pa po yin yang rung ste/ dpal rdo rje sems dpa' dang tha mi dad par bya ba'i phyir rnam par snang mdzad kyi thugs ka nas 'thon la de'i gnas su bsdad ces pa'o// der gnas nas ci zhig byed ce na/ de'i phyir phreng ba'i dbang la sogs pa blangs la zhes smos te/ dkyil 'khor du zhugs la mig phye ste/ phreng ba dor la de blangs te spyi bor gdags pas dbang bskur nas dbang lhag ma lnga dang rdo rje brtul zhugs blang ba sngon bzhin bya zhes bya ba'i don to// ci de tsam du zad dam zhe na/ de'i phyir rdo rje lcags kyu la sogs pas dgug pa dang bcing ba dang dbang du byas la rnam par snang mdzad la sogs pa phyag rgya bzhis rgyas gdab pa bya ste zhes bya ba smos te/ snga ma ni phyogs bcu'i sangs rgyas 'khor dang bcas pa rnams bsdu bas spyir bya ba yin la/ 'dir dgug pa la sogs pa ni rang gi dkyil 'khor ba nyi tshe la cho ga thun mong ma yin pa'o// 'o na bye brag ni spyir 'dus pas snga ma'i sangs rgyas dang byang chub sems dpa' thams cad bsdus pa'i khongs su rang gi dkyil 'khor pa yang 'dus pa ma yin nam/ de bzhin du rigs pa snga mas lha thams cad bdag nyid gcig mod ce na/ rang bzhin la ni lta gcig kho na'i bya bas lha thams cad kyi bya bar 'gyur bas na phyag rgya gcig pa'i dkyil 'khor bstan pa'o// 'on kyang dkyil 'khor chen po'i rnal 'byor 'di lta bu ni shin tu spro ba la dga' ba'i gang zag gi ngor byas shing yang dang yang du ting nge 'dzin gyi rnam par 'phrul pa bstan pas rnal 'byor sems sbyangs pa ni 'di la yang nyes pas 'dir dogs pa bskyed par mi bya'o// de la rdo rje lcags kyu la sogs pa'i bya ba dang phyag rgya bzhis rgyas gdab pa ni snga phyir zhib tu dpyad pas 'dir bdag gis kyang brjod mi dgos so// de ltar las byed pa po rnams kyi tshul rgyas par bstan nas/ da ni ji lta ba la gzhag pa bstan pa'i phyir/ sangs rgyas thams cad gcig tu bsdu ba dang // zhes bya ba la sogs pa smos te/ de la rnam par snang mdzad ni dang po mngon par rdzogs par byang chub ma thag tu lus la de bzhin gshegs pa thams cad bcug pas rdo rje'i dbyings su gyur pas de sangs rgyas thams cad gcig tu bsdus pa'o// mi bskyod pa la sogs pa yang sngar sangs rgyas thams cad du mos pas phyogs bzhir bzhugs zhes bya ba'i tshul gyis sangs rgyas gcig tu bsdus pa ste/ mdor bsdu na phyogs bcu'i 'jig rten gyi khams rab 'byams thams cad du gang na mngon par byang chub pa lnga'i rim pas longs spyod rdzogs pa'i skus 'dul ba de dang der de bzhin gshegs pa 'di lnga gshegs te/ lnga mngon par byang chub pa bstan nas de'i rjes su 'gro ba'i ris mang po 'jug par mdzad ces pa'i don to// rigs thams cad rgyas gdab pa dang zhes bya ba la rigs ni de bzhin gshegs pa'i rigs te/ rdo rje sems dpa' la sogs pa'o// 'di thams cad kyang yin la rigs kyang yin pas na rigs thams cad do// de dag la rgyas gdab pa ni sems ma rdo rje ma la sogs pas dpral ba'i steng la sogs par rgyas btab pas sngar bstan pa ltar rigs lnga'i dbu rgyan grub par bya ba ste/ ji skad du rnal 'byor gyi rgyud kha cig las/ rgyu la 'bras bus rgyas btab cing // 'bras bu la yang rgyus rgyas btab// gzhan du bskal pa bye bar yang // dngos grub 'byung bar mi 'gyur ro// zhes gsungs pas 'dir rgyu ste/ de bzhin gshegs pa'i rigs rnams la 'bras bu de bzhin gshegs pa rnams kyis rgyas gdab bo// de yang bu'i rgyan mas 'dogs pa ltar rigs kyi yum rnams kyis rgyas 'debs pa'i byed pa por bya'o// de ni chos kyi rgyal po'i sras su byin gyis brlabs pas sems dpa' rnams lhag par mthu dang ldan par 'gyur ro// de bzhin du 'bras bu'i ngo bo de bzhin gshegs pa rnams la yang rgyu ste/ rin chen rdo rje ma rin po che'i dbu rgyan du gnas par byas nas 'khor rnams la lhag par skyong ba'i mtshan mas rgyal por rung bar mtshan pa'o// de ltar na phyogs bcu'i 'jig rten gyi khams rnams su sems ma rdo rje ma la sogs pa 'phros te gang na rnal 'byor pa rigs de dang de la rgyas gdab par 'os pa de dag la rgyas btab par bsam mo// byang chub tu sems bskyed pa dang // zhes bya ba la sogs pa ni rdo rje sems ma la sogs pa'i'o// dam pa'i chos kyi grong khyer bskyang ba zhes bya ba ni byang chub sems dpa' byams pa la sogs pa'i dbang du byas pa ste/ de dag ni gang na dkyil 'khor chen po yod pa der sngon gyi smon lam dang dkyil 'khor de'i bdag po'i mthu dang sngon gyi dam tshig gis nges par 'du ba yin pas/ de dag la dmigs kyis bkar ba'i spyan drang ba med kyang 'dus par lhag par mos par bya'o// de la 'dir don ni rnal 'byor ba'i bsdu ba'i rnal 'byor gyis bsdus te/ bsdus pas byon pa'i lha rnams kyis phyag 'tshal ba dang bstod pa byas nas snying gar zhugs shing slar phyi rol du lha rnams la thim ste ched du brjod nas/ de'i 'og tu rang gi lhag pa'i lha'i lus tha dad pa la brten cing dkyil 'khor du 'jug pa dang dbang bskur ba byas la/ rdo rje brtul zhugs bzung nas lha rnams dgug pa dang gzhug pa dang bcing ba dang dbang du bya ste/ phyag rgya bzhis rgyas btab la de'i 'og tu 'di ltar mos pa bya'o// ci tsam nam mkha'i mthas klas pa 'di ni dkyil 'khor chen po 'di'i lha rnams kyis gdul bar bya ba ni tshad med pa zhig yod pas bdag gis sems can thams cad la phan pa dang bde ba bsgrub pa'i phyir dkyil 'khor chen po bsgrubs pa ni phyogs bcu'i 'gro ba'i don la spro par bya'o zhes so// de nas dang po de bzhin gshegs pa lnga spros te de dag gis phyogs bcu rab 'byams mtha' med par mdzad pa la gnas par bsam mo// rim pa 'di thams cad kyang spros te/ mjug tu byang chub sems dpa' byams pa la sogs pa la yang // khyed kyang phyogs bcu gang na gdul bya chen po'i phyir dkyil 'khor bkod pa der bzhud la dkyil 'khor gyi khang pa sems dpa' chen pos gang bar mdzod cig ces bskul ba'i yid kyis de dag btang bas/ phyogs bcu rab 'byams mtha' med pa'i dkyil 'khor gyi pho brang du de dag gshegs te/ dkyil 'khor re re na yang sems dpa' chen po stong du bzhis ma tshang ba rnams 'khod cing dkyil 'khor chen po yongs su bskyang ba ltar bskor te gnas par mos par bya'o// 'dis ni rang gi lha'i tshogs ji snyed pa steng 'og dang thad kar phyogs dang mtshams kyi 'jig rten gyi khams thams cad du sems can chen po dag gi don la gshegs par lhag par mos par bstan pa'o// gzhan dag ni de bzhin gshegs pa thams cad dgyes par sgrub pa zhes bya ba thun mong gi dam tshig sems dpa' rnams kyi 'jug pa mos pa ltar dam pa'i chos kyi grong khyer bskyang ba zhes bya ba 'di yang thun mong gi tshig yin pas na lcags kyu la sogs pa'o zhes zer te/ de ni mi 'thad de gal te byang chub sems dpa' byams pa la sogs pa 'dir bsgom pa'i dkyil 'khor la med na phyis rdul tshon yang bri bar mi rigs te/ 'di ji ltar phyis rdul tshon du bri ba'i rigs pas so// gzhan dag ni ji ltar bskal pa bzang po pa rnams 'dir bsgom pa bzhin du dpe med pa'i sems dpa' dang / dag pa'i sems dpa' dag kyang bsgom zhing spro ste/ de dag kyang dam pa'i chos kyi grong khyer bskyang bas so zhes zer ro// yang gzhan dag ni lha dang lha ma yin dang klu dang dri za la sogs pa'i 'khor bstan pa 'di la dad pa mi phyed pa rnams kyang 'dir bsgom par bya ste/ de dag kyang sngon gyi dam tshig gis 'du bar byed la/ kha cig de dag gis 'dul ba dag kyang yod pas so zhes zer te/ 'di lta bu ni nges par bsgrub pa yang mi bya la/ 'ga' zhig de ltar lhag par mos par byed na yang sun dbyung du ci zhig yod de rang gis 'dun pa ji lta bar 'jug pa la nyes pa med do// sems can thams cad gsang sngags kyi lam du 'jug cing yongs su smin par byed pa ni 'dir las te/ las rnams kyi rgyal po ltar gtso bor gyur pas na las kyi rgyal po'o// de nyid kyi phyir 'jig rten pa dang nyan thos dang rang sangs rgyas kyi las dang pha rol tu phyin pa'i theg pa pa'i las mchog tu gyur pas na mchog ste/ thams cad du khyab pa dang theg pa chen por 'dren pa dang / sangs rgyas kyi phrin las su gyur pa dang / dpe med pa'i thabs mkhas pa las byung ba'i phyir na mchog ces bya'o// de skad ces bya ba'i ting nge 'dzin sems rtse gcig pa'i mtshan nyid kyi las zhes pa'i don to// de ltar lus dang ngag dang yid gsum rnam par dag pas bsrung ba byas te tshogs rnam pa gnyis bsags shing gzhan gyi don byas nas bdag lhag par gnas pa dang bdag nyid rdzogs par bya ste/ lnga mngon par byang chub pa sngon du 'gro bas dkyil 'khor sprul te/ yang dkyil 'khor pa thams cad phyogs bcu'i 'jig rten du phrin las la bkod par gyur ces 'das pa thams cad kyi cho ga'i go rims kyis dang po'i rnal 'byor dang / dkyil 'khor rgyal po mchog dang / las kyi rgyal po mchog rnams rdzogs par gyur pa'o// de ni phyogs bcur rang rang gi phrin las la gshegs pa'i sangs rgyas dang byang chub sems dpa' thams cad slar bsdu ba'i rnam par 'phrul pa ste/ bzlas brjod byas pas mtshan ma thob par bya ba de ston te/ de ltar na las kyi rgyal po mchog gi mthar thug pa ni sngon du bsnyen pa'i cho ga las sngon du bya ba zhes bya la/ da 'di dag gi sngon du bsnyen pa dngos te/ 'dir ni bzlas brjod kyi bsnyen pa gtso bor gyur la/ bzlas brjod de yang da 'dir shin tu skabs su gyur pa ston pas so// de la dang po ni lha rnams spyan drang ba dang mchod pa'i phyir mchod pa byin gyis brlab cing // de nas sgo dbye zhing bsdu ba dang dpal rdo rje sems dpa'i rnal 'byor du gnas pas bstod pa dang / dgug pa dang / gzhug pa dang / bcing ba dang / dbang du bya ba dang / bgegs bskrad cing bsrung ba byas la sgo bcad pa dang / mchod yon phul nas blta zhing byin gyis brlabs te snying po dang sngags brjod la phyag rgya gsum gyis kyang rgyas btab ste dbang bskur la mchod pa rnams kyis mchod cing phyag 'tshal te/ rdo rje dang dag pa dang mnyam par bsgoms nas yi ge brgya pa brjod cing thams cad bdag tu mos pas lha thams cad bzlas pa'i gnas skabs la gzhag ste/ bzlas pa la yid skyo na bstod pa dang mchod pa byas te phyag byas la phyag rgya dgrol ba dang dbang bskur ba bya ste/ bsrung ba'i thal mo brdabs pa'i bar du byas la yi ge brgya pa brjod de/ dge ba yongs su bsngo ba dang bzod par gsol ba dang / mchod yon dang bcas pas gshegs su gsol bar bya zhing ji lta bar sprul pa'i dkyil 'khor bsdus la bsrung ba byas te mnyam par ma bzhag pa'i bya ba rnams bya ba 'di ni dkyil 'khor chen po'i rnal 'byor gyis sngon du bsnyen pa ste de'i dus kyi tshad kyang gang zag gi dbye bas rnam pa gsum du bstan cing mthar thug pa'i dus lhas gnang ba yin par bstan la/ gang yang rung ste bya ba gzhan spangs pas snga dro dang nyi ma gung dang phyi 'phred dang nam phyed dang dus mtshams bzhir bya'o zhes nges par byas pa'o// de bzhin du gang dag phyag rgya bzhi'i rnal 'byor la mos pa de'i dbang du byas te yang na sngon bzhin du zhes bya ba la sogs pa'o// gang dag phyag rgya gcig pa'i rnal 'byor la dga' ba dag gi phyir ni 'jig rten dang 'jig rten las 'das pa'i sngags thams cad ni zhes bya ba la sogs pa smos pa'o// dkyil 'khor gyi slob dpon gang yang rung ste/ mngon sum gyi mthu cung zad thob na bdag dang gzhan sngags kyi lam la yid ches par 'gyur zhing lhag par slob ma dkyil 'khor du 'jug pa dag ches bla ma la dad cing gus la phyir mi ldog pa'i rgyu'i phyir na bteg pa dang dbab pa'i cho ga nges par bstan te/ 'di ni rnal 'byor gsum char gyi slob dpon gyis sngon du bsgrub ste/ gzhan du na byin gyis rlabs gang yang med pa'i dkyil 'khor gyi bla mas ni sems can mgu bar byed mi nus pas so// gang du yang sngar bsnyen pas mthu can du ma byas par dkyil 'khor du gzhan dbang mi bskur ro zhes dgongs pas na sngon du bsnyen pa'i cho ga'o zhes gzhung nye bar bsdu ba bstan to// de lta yin na cis na sngar bsdu ba dang spyan drang ba la sogs pa dag la cis na sgo dbye ba la sogs pa dang / mchod pa rgyas pa 'di lta bu dang sgo bcad pa la sogs pa cis na mi bya zhe na/ rnam par spros pa rgyas pa 'di lta bu lha la dmigs pa de snyed du byas nas shin tu g.yeng bar 'gyur ba dang / bya ba'i rgyud la zhugs pa'i gang zag ltar bgegs la sogs pa'i rtog pa shin tu mang du 'byung zhing de nyid kyis glags su 'gyur srid de/ 'jigs las lhag pa'i bgegs gzhan med// ces bstan pas so// gzhan yang thams cad du 'di lta bu'i bya ba rdzas dang yid la byed pas nus pa'ang rab tu dka' bas na sngar sngon du bya ba'i yan lag rnam pa gsum gyi dus su ni mdor bsdus pa'i cho ga tsam gyis/ byas la 'dir ni mthar thug pa dngos gzhi'i rnal 'byor yin pas cho ga thams cad rdzogs par bya'o// 'dir gang dag las kyi rgyal po mchog dang bsnyen pa'i cho ga dngos gzhi spyad pa gnyis ka gcig kho nar byas te las kyi rgyal po mchog ces brjod cing sngar las kyi rgyal po mchog ces bsdus pa'i gzhung ni mdor bstan pa yin la/ de nas rdo rje gnod sbyin yongs su bzlas pa zhes bya ba la sogs pa ni rgyas par bstan pa'o zhes zer ba de dag ni rnal 'byor gyi rgyud kyi lugs la kha phyir bstan pa ste thams cad du yang sngar bya ba gsum byas nas bsnyen pa'i dngos gzhi spyad pa kho nar 'dod pas so// de la rdo rje bsdu bas dkyil 'khor ba khang pa brtsegs ma'i nye 'khor du byon pa ni spyan drang ba dang po'o// de nas yang // de nas sgo rnams thams cad du// lcags kyu sogs kyi las bgyis te// zhes bya ba la sogs pas ni nang du spyan drang ba ste gnyis pa'o// lta ba la sogs pas ni gnyis su med par bya ba ste/ lus kyi nang du spyan drang bas na cho ga gsum pa'o// thams cad du yang mtshan nyid bzhi bzhi dang ldan pa'i phyir dzaHhU~M baM hoH/ zhes gnas gsum char du sbyar ro// gang du rtog pa khyad par can yod pa der ni lhan cig gi rnal 'byor gyis ni thams cad kyi rnal 'byor byas par 'gyur bas na/ dang por de bzhin gshegs pa la sogs pa'i sku gsung thugs gang yin pa bdag gi lus ngag yid do zhes smos shing // de yang gdod ma nas ma skyes shing gang ma skyes pa de la dri ma mi dmigs pas gdod ma nas dag pa dang / de ltar ma skyes shing dri ma med pa ci'i phyir zhes sems dpa' srid pa la gang zag dang chos la bdag med pa'i phyir ro zhes smos pa 'di lta ste des ni lha rnams kyi sku gsung thugs dang bdag gi lus dang ngag dang yid mnyam par yang yid ches pa'i rgyur bstan te/ de dag bdag med par 'dra zhing bdag dang bral ba'i chos nyid dbyer med pas so// kha cig bzlas brjod kyi rnal 'byor la ni bsgom pa mi dgos te/ ngag gtso ba'i phyir ro zhes rtog pa srid pas ji srid skyob ma skyes kyi bar du bsgom par bya'o zhes bya ba smos te/ bsam gtan gyi ni lam 'di yis// gsang sngags tshig rnams bsams na ni// 'bras bu rdzogs par thob 'gyur gyis// 'don pa nyi tshe de ltar min// zhes bya ba'i lugs kyis bsgom pa dang bcas par kho nar bzlas kyi gzhan du na/ bzlas brjod dang ni dka' thub kun// dus ni ring por byas gyur kyang // sems gzhan g.yeng bar byas pa ni// de nyid mkhyen pas don med gsungs// zhes pa'i gnas skabs su 'gyur ro// de la de'i sgom pa ji lta bu zhe na/ lha thams cad bzlas brjod la gnas par dmigs pa dang / rang gi snying gar sems dpa'i rdo rje'i dbus su zla ba la lhag pa'i lha'i sngags yid kyis bris pa la dmigs pa ni skabs su zhar la dran par bya ba'i sgom pa'o// de dag las gzhan pa/ rnal 'byor med pa'i gsang sngags 'di// de ltar 'bras bu ster mi 'gyur// gsang sngags tshig ni gsang sngags te// de phyir rnal 'byor med mi bya// zhes bya ba 'dir 'dod pa ste/ gsang sngags kyi tshig gi don la dmigs te bzlas zhes pa'o// de la sngar bstan pa'i tshul gyis badzra ni thabs khyad par can la satwa ni shes rab phul du byung ba'o zhes bya ba dang de ni don la 'jug pa rtsom pa ni phyag 'tshal ba ste/ de ltar thabs dang shes rab dbyer med pa bsdus pa rnams thar pa'i sgo bzhis mtshan pa ni hU~M gi yi ge'o// de ltar byung ba'i ngag gi spyod yul 'di dag nyid dpal rdo rje sems dpa'o zhes dmigs pa 'di nyid 'di'i sgom pa'o// mdor bsdus na lha'i de kho na'am phrin las sam mtshan ma'am mtshan gyi rjes su 'brang yang rung bas de'i rnam par thar pa la dmigs te/ rnam par thar pa khyad par can gyi lha de ni sngags 'di'o zhes rnam par g.yeng ba dang bral bar bzlas so// de nas 'dir shin tu yid nang du phyogs pas nang gi rnal 'byor la gnas pa kho na gtso bor bya'i/ gzhan du na bya ba'i rgyud kyi rjes su 'brang ba'i rnal 'byor pa ltar mi bzad pa'i brtul zhugs 'dzin pa dang yang bral la/ nang gi rnal 'byor yang med na shin tu ma rungs pa'i gnas skabs la gnas par 'gyur ro// gzhan yang 'dis ni slob ma'i phyir sngon du bsnyen pa byed pa ma yin gyi 'ga' zhig rang gi dngos grub kyi phyir rdo rje phra mo'i ting nge 'dzin la sogs pa bsgom na yang des sngar spyad pa rnams byas la/ phyi nas 'dir bsgom pa la 'jug go zhes kyang zur gyis bstan par rig par bya'o// tshig gi don rnams ni go sla bas ma bkrol lo// yang na sngon bzhin du rnal 'byor chen po byas la zhes bya ba la sogs pa la phyag rgya bzhi'i dkyil 'khor bsgom pas ni dang po lus dang ngag dang yid rnam par dag par bya ba nas tha ma phyag rgya gzung ba'i bar du bya ste/ dam tshig gsum gyi glu blang ba byas la/ de nas mngon par byang chub pa'i rim pa dkyil 'khor rgyal po mchog dang las kyi rgyal po mchog mi bsams par rdo rje'i bdag nyid bsgom pa la sogs pa byas te/ rang gi snying gar phyag rgya bzhi'i dkyil 'khor gyi sngags dag gis sprul te/ sgo srung ba'i sngags ji skad sngar bstan pa rnams kyis phyag rgya bzhi'i lha rnams dgug pa dang gzhug pa la sogs pa byas la/ bdag dang dkyil 'khor tha dad pa med pa'i phyir/ nam mkha' dang mnyam pa nyid kyi rnal 'byor gyis zhugs la de rnams dang lhan cig tu rdo rje'i bdag nyid la sogs pa bsgom par bya ste/ rnal 'byor rdzogs par byas la gshegs su gsol ba'i bar du bya'o// gzhan dag 'dir sngar bstan pa'i snying po rnams kyis zhes bya ba la sogs pas rdo rje rgyu'i sngags dang phyag rgyas dkyil 'khor chen po sprul te phyag rgya bzhi'i dkyil 'khor la nam mkha' dang mnyam pas sbyor ba bstim zhes zer na/ de lta na 'di la dgug pa la sogs pa med par 'gyur bas spang ngo // phyag rgya gcig pa'i rnal 'byor la ni rnal 'byor chen po tsam kho na bya'i/ de kho na gsum bsgom pa la sogs pa med de/ 'on kyang de'i rjes la 'das pa dang slar gshegs pa dang bsrung ba de gnyi ga la 'dod do/ bum pa la sogs pa smos pas ni 'gro ba sems yod pa lta smos kyang ci dgos zhes bya ba'i don to// mar gyis spags pa'i sreg blugs stong gis rdo rje dril bu mngon par sbyangs la zhes bya ba ni zhi ba'i sreg bya ba gang ci gsungs pa thams cad mar gyis sbags pa kho nar byas la cho ga snga mas bskyed pa'i rdo rje dril bu thab khung gi mkhar bzhag pa la dmigs te/ de dag gi nyes pa sbyangs pa dang gzi byin bskyed pa'i phyir/ sreg blugs stong byas na de nyid thogs pas slob ma la dbab pa'i bya ba tshegs med par 'grub ces dgongs pa'o// dkyil 'khor chen po'am phyag rgya bzhi// yang na phyag rgya gcig pa'ang rung // bsgom la gzhol ba dmigs pa brtan// grangs 'bum la sogs bzlas pa yis// mtshan ma thob na dbab pa'am// bteg pa'i cho ga 'grub pa ste// de nas dpal ldan slob dpon ni// rnyed dang bkur sti ring du spangs// nang gi snying rje kho na yis// slob ma'i phyir ni dkyil 'khor bri// gzhan du sngar bsnyen med pa dang / nus pa cung zad ma thob cing // rnyed dang bkur sti'i phyir du ni// dkyil 'khor bri ba'i bla ma ni// myur du mnar med 'dod pa dang / tshe 'di la yang rab sdug bsngal// slob ma rnams kyang brlag pa dang // yul 'khor gnyen dang rgyal po'ang phung // de phyir sngon du bya ba 'di// dkyil 'khor las la nges par sbyar// de ltar mtha' yas pa'i sems can gyi khams rnams la phan pa dang bde ba byed pa'i dkyil 'khor chen po spro zhing bsdu ba dang de'i bzlas brjod la sogs pa'i bar du bstan nas da ni shin tu skal ba dang ldan pa'i sems can chen po kha cig yongs su bsdu ba dang / mchog tu don che ba la dgos pa'i dkyil 'khor chen por slob ma dbang bskur ba'i cho ga ston par bzhed nas/ de ltar sngon du bsnyen pa byas la dkyil 'khor bri'o// zhes bya ba la sogs pa ji srid gzhung yongs su rdzogs kyi bar du gsungs pa ste/ 'dir dkyil 'khor gyi cho ga 'di'i sngon du bya ba de snyed ni thun mong ma yin pa'i cho ga yin pas 'dir bdag gis cung zad brjod zin la slob ma dbang bskur ba la sogs pa'i cho ga ni rgyud spyi'i mtshan nyid bya bar gyur pas gzhung gzhan rab tu mang ba dang / tshig gi don yang go sla bas brjod du med de/ go rims bsdus pa tsam zhig gis dran pa la bzung bde bar bya'o// de la 'dir dang po kho nar rdul tshon gyi dkyil 'khor ni sa la bri bar rigs pas sa sbyang zhing yongs su gzung ba bya zhing // de nas nyes pa dang bral ba'i sa la lha rnams byin gyis brlab tu rung bas der lha rnams sta gon la gnas par bya'o// de nas lha rnams kyis byin gyis brlabs pa'i bum pas dbang bskur dgos pas bum pa sta gon la gnas par bya'o// bum pas dbang bskur ba'i gnas ni slob ma yin pas/ de'i 'og tu slob ma sta gon la gnas par bya'o// slob ma snod du rung bar byas pa de dkyil 'khor du gzhug cing mngon par dbang bskur bar bya ba'i phyir dkyil 'khor gyi thig gi cho ga bstan to// dkyil 'khor thig 'debs pa'am rdul tshon 'gyed pa na bgegs 'byung ba srid pas bgegs bsal bar bya ba bstan to// de ltar thig btab cing bgegs dang bral nas rdul tshon bri bar rigs pas de bstan to// dkyil 'khor lhag par bgegs med cing mthu dang ldan par bya ba'i phyir ni khor yug tu rgyan dgod pa dang chos bsgrags pa dang bdug pa dbul ba la sogs pa bya'o// de nas dkyil 'khor gyi las rnams bya ba'i phyir slob dpon dkyil 'khor du 'jug cing // de'i 'og tu bum pa bcug ste mchod pa dang phyag rgyal sogs pa ji srid lung bstan pa'i bar du byas la/ de nas dkyil 'khor chen po byin gyis brlab pa'i cho ga rgyas par byas pas lha rnams gzhug par bya ste/ mchod cing gsol ba btab nas gtor ma byin te 'jug pa'i sbyin sreg byas la dkyil 'khor la slob ma gzhug par bsgrags te thams cad snod du gyur par blta ba nas ji srid 'jug pa'i phyag rgya dgrol ba'i bar du slob ma gzhug pa'i cho ga rgya cher byas la/ de nas mdor bsdus pa'am/ bar ma'am/ rgyas pa'i cho ga gang rigs pas mngon par dbang bskur ba rdzogs par byas la/ gsang ba'i ye shes sbyin zhing sngags dang rnal 'byor bslab pa dang gsang bar bsgo bar bya ba dang / mchod pa dang slar gnang ba'i cho ga bya ste/ brtul zhugs byin la mna' bsgags la slob ma rnams slar btang ngo // de nas slob dpon dang sgrub pa'i grogs mchog gi bya ba bstod pa dang phyag bya ba nas ji srid bsrung ba'i srad bu bcings pa dang snying gar byugs pa'i bsrung ba'i bar du bya ste/ 'di tsam kho nas 'di'i go rims che long bsdus pa'o// de dag re re yang cho ga'i yan lag du mas brgyan pa ni go sla bas rnam par spros pa'i go rims kyis ci zhig bya/ da ni 'di tsam zhig bsam par bya ste/ de lta bu'i dkyil 'khor gyi cho ga de dus ji srid cig gi dbang du byas rgyud gzhan kha cig las sa'i lha zhes bya ba sta gon la gnas pa'i cho ga bstan pa cis na 'dir ma smos/ 'dir bstan pa'i dbang bskur ba'i cho ga gsum gyi bye brag ji tsam zhig tu nges/ cho ga ma tshang ba ji ltar rdzogs par bya zhes bya ba rnams so// de la dus kyi dbang du byas te de ni yar ngo'i tshes brgyad nas brtsams te bcu'i bar dang / bcu gsum nas brtsams te bco lnga'i bar te/ des na zhag gsum du'o// de ltar yang rnal 'byor gyi rgyud gzhan las/ dang pos gzhi yongs su gzung // gnyis pa sta gon gnas pa ste// gsum pa la ni 'jug pa'o// zhes gsungs pas so// gal te brtad pa'i bya ba byung ngam sa sbyang ba mi dgos na zhag gnyis su bya ba'i phyir bcu bzhi nas brtsams te ji srid bco lnga'i bar du'am zhes so// gal te shin tu brtad pa'am// bris sku'i dkyil 'khor du'am/ yid kyi dkyil 'khor du'am/ slob ma shin tu rnam par dag pa'i rgyud can zhig na zhag gcig tu bya ba'i phyir zla ba nya la snga dro nas brtsam par bya ba yang rung zhes smos so// kha cig na re gzhung la las de nas snga dro zhi ba la slob ma dkyil 'khor du 'jug khar rgyas pa'i sbyin sreg bya zhes bstan pas/ brtad pa med cing nus na dus zhag bzhi la sogs pa nas ji srid lo'i bar du yang dkyil 'khor du mchod pa dang bzlas pa byas te mjug tu dbang bskur ro zhes zer ro// gzhan dag ni ji srid zhag bdun gyi nang du rdzogs par bya ste/ gzhan du na bar chad du 'gyur ba srid pa dang / ha cang dus yun ring por byas na thug pa med pa'i dus su 'gyur ba'i phyir zhes zer te/ phyogs phyi ma 'di bsngags so// sa'i lha sta gon la gnas pa ni rnal 'byor gyi rgyud kyi rtsa ba'i rgyud 'di nyid dang gzhan kha cig las kyang ma smos pas nges par bya ba'i nges pa med cing // rgyud 'ga' zhig las bstan pa'i cho ga thams cad du sbyar ba'i nges pa med cing ha cang thal bar 'gyur bas so// gang dag cho ga rgyas pa la dga' bas de la zhes 'dun pa yod na yang slob dpon gyi zhal snga nas de dgag pa mdzad pa dang / gang du las ni yongs gyur la// las kyi cho ga rnams med pa// de ni spyir rgyud las grags pa'i// cho ga mkhas pas shes par bya// zhes bshad pa'i dbang du byas te/ 'dir yang sta gon la gnas pa'i thog ma kho nar de bya bar nges pa med ces brjod do// de bzhin du sngon du bsnyen pa byed pa'i dus kyi dang por slob ma la dri ba sngon du 'gro bas bsrung ba dang / sa sbyong ba na sa'i lha la mchod pa dang brko ba'i phyogs dang gang yang bzlas brjod pa'i bgrang phreng gi bya ba la sogs pa 'dir ma smos pa'i cho ga gzhung gzhan las snang ba thams cad de bzhin du ci dga' bar bstan te/ med du mi rung ba'i cho ga min pa dang / yod kyang nyes pa med pa'i cho ga yin pa ste/ gtsug phud gzhag pa'i bya ba lta bu'o// de bzhin du dbang bskur ba'i cho ga rnam pa gsum gyi bye brag ni mdor bsdus pa'i cho ga la ni dbang bskur ba'i gnas dkyil 'khor tsam du zad la/ gsang ba'i dbang bskur ba dang dbugs dbyung ba ma smos te/ cho ga nyung zad 'di khyad par gyi sdom pa mi 'dzin gyi/ thun mong gi sdom pa la gnas pa rnams dbang bskur zhes dgongs pa'o// rim pa bar ma la dbang bskur ba'i gnas kyi dkyil 'khor dang bcas par gsang ba'i dbang gis dbang bskur te/ lung bstan pa'i bar du bya ba'o// de la gsang ba'i dbang zhes bya ba ni thun mong gi sdom pa tsam las mi 'dzin pa'i gang zag la gsang ba yin pas na gsang ba'i dbang ste/ de la de bstan pa la dgos pa med pas so// gzhan dag 'di sgrub pa po la gsang zhes 'dod pa ni mi 'thad de/ sgrub pa po ni nges par lha dang dkyil 'khor gyi de kho na shes nas sgrub pa la 'jug par rigs kyi gzhan du na mos pa mi phyed par mi 'gyur bas so// bar ma 'di la yang dbugs dbyung ba med do// rim pa rgyas par 'gyur ba la ni gang zhig tshe 'di nyid la dngos grub mchog sgrub par 'dod cing de'i skal ba can so shing dor ba dang / me tog lhung ba dang / ye shes dbab pas khong du chud pa la dbang bskur ba'i cho ga thams cad rgyas par bya zhing // 'di ni dbugs kyang dbyung ste/ gsang sngags kyi lam 'di ni bsgom pas rnam par dag pa yin gyi/ thos pa dang shes pas ma yin no// de nas dang po thun mong gi sdom pa la gnas te/ rgyud la sogs pa mnyan pa'i skal ba can du byas pa dang / bsod nams 'dod pa tsam gyis dbang bskur ba len pa'o// gnyis pa ni slob dpon gyi dam tshig la gnas te 'gro ba rnams la dbang bskur ba dang dkyil 'khor du 'jug par 'dod pa dang / gsum pa ni sgrub pa po'i dam tshig la gnas te/ tshe 'di nyid la mngon par mtho ba la mi nyams shing ches khyad par du 'gro bar 'dod pa'o// rim pa gsum po 'dis na sdom pa gsum po mi 'dzin pa de ni dbang gang yang bskur ba'i skal ba med kyi dkyil 'khor du 'jug pa tsam zhig bya zhes bya ba 'di legs par gnas so// rgyud gzhan la ltos pas 'dir ma bstan pa'i cho ga ma tshang ba gang zhig rdzogs par bya zhe na/ lhag ma dbugs dbyung ba'i cho ga ni dpal mchog dang por blta'o zhes bya ba ste/ dpal mchog dang po ni ming gzhan rtog pa thams cad kyi rgyal po zhes bya ba ste de las ni dbugs dbyung ba 'di skad ces gsungs so// mchog gsang dkyil 'khor dam pa ni// mthong ba dang ni zhugs gyur pas// sdig pa kun las nges grol bar// khyed rnams de nyid legs par gnas// bde chen theg pa 'di la ni// slar khyed 'chi ba yod min pas// mi tshugs pa dang mi sod de// cis kyang mi 'jigs dga' bar gyis// srid pa shin tu dag pa'i phyir// srid pa'i sdug bsngal las khyed 'das// srid pa shin tu grub pa'i phyir// ston pa'i mchog tu gyur pa yin// dam tshig sdom pa grub pa 'di// rtag tu khyod kyis bsrung bar bya// sangs rgyas kun gyis mthun par gsungs// dam pa rtag pa'i bka' yin no// gang zhig bskyed pa tsam gyis ni// sangs rgyas nyid du dogs med pa'i// byang chub sems ni gtang mi bya// phyag rgya rdo rje gang yin pa'o// dam pa'i chos ni mi spang zhing // nam yang dor bar mi bya'o// mi shes pa'am rmongs pa yis// tshul chen bstan par mi bya'o// bdag nyid yongs su spangs nas su// dka' thub kyis ni ma gdungs shig // ci bde bar ni bde bar gzung // 'di ni ma byon rdzogs sangs rgyas// rdo rje dril bu'i phyag rgya rnams// nam yang yongs su mi dor zhing // slob dpon smad par mi bya ste// 'di ni sangs rgyas kun dang 'dra// slob ma slob dpon sangs rgyas ni// kun dang mtshungs la gang smod pa// rtag tu sdug bsngal thob 'gyur te// rims dang dug dang dbyig dug nad// mkha' 'gro rnams kyis gtses pa dang // gdon dang log 'dren gtum po yis// bsad nas sems can dmyal bar ltung // de bas nan tan thams cad kyis// rdo rje slob dpon blo gros che// dge ba rab tu mi spyoms pa// nam yang smad par mi bya'o// bla ma la ni gus bcas yon// rjes mthun khyod kyis dbul bar bya// des ni rims sogs gnod pa rnams// phyir zhing 'byung bar mi 'gyur ro// rtag tu rang gi dam tshig bsrungs// rtag tu de bzhin gshegs pa mchod// rtag tu bla ma la yang dbul// 'di ni sangs rgyas kun dang 'dra// de phul sangs rgyas thams cad la// rtag tu phul ba nyid du 'gyur// de phul bsod nams tshogs yin te// tshogs las dngos grub mchog tu 'gyur// gang phyir 'di ni legs gnas par// deng khyed skye ba 'bras bur bcas// dam tshig lha rnams kun mnyam par// deng khyod gyur par the tshom med// sangs rgyas rdo rje 'dzin bcas pa// kun gyis deng khyod dbang bskur ba// khams gsum gyi ni rgyal po che// rgyal ba'i bdag por bstan pa yin// deng ni bdud las rnam rgyal te/ grong khyer mchog tu rab tu zhugs// khyed rnams kyis ni sangs rgyas mchod// de nyid thob par the tshom med// de ltar yid ni rab dang rdo rje nyid du gyis// rang gi dam tshig mi zad bde bskyed bsten par byos// de ring 'gro ba la bde rdo rje sems dpa' dang // rab tu mnyam zhing rtag pa nyid du rtogs par 'gyur// zhes so// de ltar na ni ji ltar nus pas dam tshig thams cad phan tshun ldan par bsrung bar bya ba yin yang // khyad par du dbugs dbyung ba dang lhan cig bstan pa'i dam tshig 'di dag ni sgrub pa po'i dbang du byas pa'o// gzhan dag ni dbugs dbyung ba slob dpon du dbang bskur ba la yang sbyin zhing // smos pa dang ma smos pa'i rtsa ba'i ltung ba dag las ma smos pa ni sgrub pa po'i dam tshig ste smos pa rnams ni slob dpon gyi sa'o zhes zer ro// sgrub pa po ni de dag mi bsrung ba ma yin mod kyi/ slob dpon gyis kyang gnyi ga la dgag pa mi sbyar ro// de ci'i phyir zhe na/ brtan par 'gyur ba'i phyir ro// sgrub pa po tshad med pa'i dngos grub mthong ba'i tshe la thob par 'dod pa'i lha la sogs kyang de bsrung zhes bya'o// yang 'dir gzhan dag ni cho ga 'di'i mthar/ de nas bsangs te slob ma yi// snying gar nye bar gtugs nas ni// kun byed rigs kyi rig pa bzlas// srung skud lag pa g.yas par gdags// de nas bla ma bdag nyid kyis// de yi spyi bor gdugs kyang gzung // thal mo sbyar bar byas nas ni// dkyil 'khor legs par bskor du gzhug // gdugs dang bcas pa'i sgo phyogs su// spyi bo 'dud de phyag 'tshal gzhug // slob ma 'di ni phul ba lags// gsang sngags rgyud ni 'dzin par 'gyur// bla mas de skad smras nas su// gdugs bzhag nas ni bla ma de// lag pas legs par bslang bar bya// da ni dkyil 'khor slob dpon 'gyur// gsang sngags rgyud kyang 'dzin par 'gyur// sangs rgyas byang chub sems dpa' dang // lha rnams kun gyis bkur bar 'gyur// sems can rnams la brtse ba'i phyir// khyod kyis dkyil 'khor cho ga bzhin// nan tan bskyed de bri bar bya// sgrub pa po yang rgyud la sbyor// zhes bya ba'i rgyud thams cad kyi dkyil 'khor gyi cho ga gsang ba spyi'i rgyud ces bya ba las gsungs pas kyang 'dir cho ga ma rdzogs pa rdzogs par bya'o zhes zer ro// gang zhig dkyil 'khor chen por byang chub tu sems bskyed nas/ de slar gtong zhing nyan thos dang rang sangs rgyas su 'dun pas myur du 'dod chags dang bral bar byed na/ byang chub kyi sems btang ba dang bla ma bslus pa'i phyir sdig pa mtha' med pas na/ 'dod chags bral ba lta bu'i sdig // ces bya ba la sogs pa smos te/ thabs la mkhas pa'i mdo las byang chub kyi sems btang na rtsa ba'i ltung bar bstan pa dang / gzhan las kyang // mi gang byang chub sems btang yang // de dag thar par mdzad pa ni// las tshul bsam gyis mi khyab phyir// thams cad mkhyen pa kho nas mkhyen// zhes bshad do// de'i phyir gsang sngags kyi lam 'dir byang chub kyi sems mi gtang bar bya ba bsgrub par bya ba'i gtso bo ste sngar rgyas par brjod pa bzhin no// yang dag par tshim par bya ba ni sgrub pa po ma yin gyi slob ma gang dag zas la sred pas der 'dus pa la sogs pa'o// hU~M bzhi pa ni oM sum+b+ha ni sum+b+ha hU~M zhes pa la sogs pa'i sngags so// gzugs brnyan ni dbang po la sogs pa'i'o// sbyin sreg mang zhing smos pa ni de'i cho ga slob dpon gyi zhal snga nas dang gzhan gyis kyang gzhan du zhib tu dpyad pas chog go// snying gar byug pa ni bsrung ba'i don to// gzhan dag ni slob ma dang bcug par bya ba'i phyir ro zhes zer ro// de ltar don mtha' dag yongs su rdzogs par byas nas/ da ni rdo rje sems zhes bya ba la sogs pas dge ba bsngo ba mdzad pa ste/ dngos grub thams cad ni 'jig rten dang de las 'das pa'o// rigs pa'i mchog ni thams cad mkhyen pa'i ye shes te de nyid ni/ sems can kun gyi gnyen gcig po// ci'i phyir zhe na/ gzhan la de tsam du phan pa dang bde ba bya bar sems pa med pas ma dang pha las kyang lhag pa'o// der kun dga' snying po bdag gyur cig ces sbyar ro// de bzhin du sems can ma lus pa yang khyab bdag rdo rje 'chang chen du gyur cig ces bya ba'i don to// dkyil 'khor cho ga rgya chen 'di// go rims log par smra ba dag // bsal phyir go rims ji bzhin brjod// de bzhin tshig don nyung zad bris// 'di las skyes pa'i dge ba yis// 'gro ba sangs rgyas gnas 'gro shog // 'phags pa de kho na nyid bsdus pa'i dkyil 'khor gyi cho ga rdo rje 'byung ba zhes bya ba'i bsdus pa'i don A tsAr+ya mu nI na dra b+ha dras mdzad pa rdzogs so// // A tsAr+ya mu nI na dra b+ha dra dang / bod kyi lo tsA ba dge slong chos kyi shes rab kyis bsgyur cing zhus te gtan la phab pa'o// 