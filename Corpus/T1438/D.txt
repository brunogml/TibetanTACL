// @##// rgya gar skad du/ badzra many+dzu shrI g+ha tra bi d+hiH/ bod skad du/ 'jam dpal rdo rje'i bum pa'i cho ga / 'phags pa 'jam dpal ye shes sems dpa' la phyag 'tshal lo// sgrub pa po la phan gdags zhing // nyon mongs dri ma kun dag phyir// mtshan nyid ldan pa'i gang zag la// bum pa'i cho ga bshad par bya// dang por mtshan nyid ldan gnas su// sa slong sbyong zhing maN+Dal bya// thig gdab tshon ni byin gyis brlab// tshom bu lnga ldan 'khor lo bcu drug ldan// gru chad bzhi ldan sgo bzhi rta babs ldan// 'khor lo bcu drug gru chad bzhi dang ldan// pany+tsa rat+na 'dod yon snam bu dang // rin chen pha gu sgo bzhi rta babs bri// rin chen bdun las byas pa'i mchod pa'i rten// gdugs dang ba dan cod pan dril bus brgyan// gser dang dngul dang zangs dang lcags las byas// bum pa kha dog lnga dang ldan pa'o// rin chen sna lnga 'bru sna lnga dang ni// sman lnga dri lnga dkar la sogs pa'i rdzas// bdud rtsi'i chus bkang kha rgyan 'bras bu can// mgul chings gzungs thag bum pa'i rigs dang sbyar// so so'i lha yi gdan du gnyis po dgod// dang por bla ma dkon mchog spyan drang ste// phyag mchod sdig bshags yi rang bskor bar bskul// mya ngan mi 'da' lus dbul dge rtsa bsngo// tshad med bzhi ldan byang chub mchog tu bsngo// stong pa'i ting 'dzin sngags kyis kun nas bskul// de nas gur dang dra ba'i steng du ni// hUM las rdo rje bruM las mchod rten ni// d+hI las chos 'byung a las rdo rje'o// de steng b+h+rUM las gzhal yas khang pa'o// gdan lnga zla ba'i gdan ni so sor gsal// yi ge a las rnal 'byor rnam gsum bsgom// dam tshig 'khor lo a las sku bskyed do// ye shes 'khor lo dgug cing bstim par bya// sku gsum byin brlabs dbang bskur nyid kyis mtshan// thabs dang shes rab bum pa rab tu don// thabs dang shes rab 'od zer bdud rtsi dbab// mchod rten rnams ni lha yi rang bzhin gsal// so so'i thabs dang shes rab ma lus ldan// thugs ka'i a las rgyud ni gdon par bya// de las dad pa'i sangs rgyas 'dud bstod bya// de yi thugs 'od mchod pa rnam lngas mchod// bum pa bzang po che ba'i mchog // rnam par dag pa bdag med chos// yang dag ye shes zla 'od bzang // brtson chen sgyu 'phrul dra ba las// rdo rje'i gdan ni ma lus ldan// ye shes sku rnams ma lus 'chang // nyon mongs khams rnams dag pa'i bdag // las kyi khams rnams zad byed cing // chu bo rgya mtsho kun las brgal// nyon mongs nye ba kun nyon mongs// bag chags bcas pa gtan tu spangs// zhes so// lung dang man ngag la brten nas// bdag gis 'di 'dra'i phan gdags cho ga brtsams// dge ba'i rtsa ba dri med gang thob pa// des ni 'jam dpal rdo rje thob par shog// dpal 'jam dpal mgon po'i bum pa'i cho ga / slob dpon chen po mya ngan med pa'i dpal gyis mdzad pa rdzogs so// // dpal u rgyan gyi mkhan po chen po d+harma shrI mi tra'i zhal snga nas dang / zhu chen gyi lo tsA ba bod kyi shAkya'i dge slong dpal gyi bzang pos bsgyur cing zhus te gtan la phab pa'o// 