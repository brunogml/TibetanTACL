@#// dpal rdo rje rnam par 'joms pa la phyag 'tshal lo// dkar zhing srog chags nyung ba dang // zug rngu med cing snum pa'i sa la// zhi ba'i thab khung shing brtsigs te// me dbus rang lhag lha bskyed la// ye shes gzhug mchod bstod byas te// sngags mthar pA paM shAn+tiM sbyar// til dang me tog dkar bsregs la// 'bad bcas thun bzhi'i sbyor ba yi// chu bor 'jug dang gos dkar gyon// 'khru dang skyugs dang khrag 'dzag sogs// rmis ltas mtshan ma mthong ba yi// sdig pa thams cad byang bar byed// bum pa dkar po mtshan nyid bzang // dkar po'i ras kyis mgul ba dkris// dge ba'i shing gis kha brgyan par// rgyun 'bab chu dang dkar po'i dris// bkang bar rang gi lha bskyed la// ye shes gzhug dang mchod bstod bya// sngags mthar sdug bsngal shAn+tiM sbyar// dkar 'od spro dang bsdu ba'i mthar// lha gzhug bdud rtsi chus bkrus pas// sdug bsngal thams cad med par byed// ser ba'i sa las byas pa'i thab// me tog 'bras bu bzang 'byung zhing // me dbus lha bskyed ye shes bcug // mchod dang bstod pas mnyes byas la// sngags mthar puSh+TiM ku ru sbyar// 'bras bu bzang dang me tog ser// mngar ba'i rdzas rnams bsregs pa yis// dpal ni rnam par 'phel bar byed// rin chen bum pa dri zhim chu// gtsang ma'i ras kyis mgul pa dkris// bzang po'i shing gis kha brgyan pa// lha bskyed ye shes gnyis med la// mchod dang bstod pas mnyes byas te// in+d+ra bi sho d+ha na ya// sngags mthar sbyar ba bzlas pa'i chus// legs bkrus dbang po rnam par sbyor// rgyas pa'i thab tu dri bzang shing // me dbus rang lhag lha bskyed de// ye shes gnyis med mchod dang bstod// sngags mthar A yu d+hA ra sbyar// dUr ba me tog ser bsregs pas// tshe zad pa dang tshe nyams skyob// sngar bstan thab tu bzang po'i shing // me dbus lha bskyed ye shes bstims// mchod dang bstod pas legs mnyes byas// sngags mthar rgyas pa'i spel tshig dang // 'bru ser me tog ser bsregs pas// phun sum tshogs pa 'phel bar byed// bum bzang gtsang ma'i chus bkang ste// 'bru sman rin chen snying po dri// ma nyams ras kyis mgul dkris shing // bzang po'i shing gis kha brgyan par// lha bskyed ye shes gzhug mchod bstod// sho d+ha ya bi sho d+ha ya/ mthar sbyar sngags bzlas legs bkrus pas// lha rnams mdun gyi nye bar gnas// dmar ba'i sa la dbang byed thab// me tog dmar 'byung zhing brtsigs pa'i// me dbus lha bskyed ye shes bcug // mchod bstod wa shaM mA na ya// sngags kyi mthar sbyar me tog dmar// bsregs pas mdza' sdug dbang du byed// tshe ra'i tshil bu gu gul dang // yungs kar ce spyad glad par sbyar// brgya rtsa brgyad du mngon bsngags pa// dur khrod sol ba'i me la bsregs// bdugs pas bran bza' sogs lus bdugs// gdon gyis gtses las thar bar byed// pad+ma'i rtsa ba tsan+dan dmar// mngon par bsngags pa'i me sbar te// rig sngags brgya rtsa brgyad bzlas pa'i// dUr bas rang gi mig bskus na// phan tshun mi mthun gnas pa yang // bltas pa tsam gyis mdza' bor 'gyur// rgyas pa'i thab tu shing brtsigs nas// me dbus lha bskyed ye shes bstim// mchod dang bstod pas legs mnyes bya// puSh+TiM ku ru mthar sbyar ba'i// sngags bcas 'bru rnams bsregs pa yis// nor 'phel nor 'grib 'joms par byed// bzang po'i dum par gtsang ma'i chu// 'bru sman rin chen dri bzang ldan// mngon par bsngags pas legs bkrus pas// mya ngan dal dang gnod pa 'joms// bla gos mtha' la brgya rtsa brgyad// mngon bsngags mdud pa bdun por nas// lam du zhugs na mi bzad pa'i// 'jigs dang nyam nga las sgrol byed// tho rangs lha yi bsam gtan ldan// sngags kyis mngon par bsngags pa yi// chu dang thal ba yungs kar gyis// phyogs mtshams bcings pas phongs pa 'joms// rig sngags kyis bsngags rdza na'i// bdugs pas gza' las thar ba dang // gu gul bdug pas lus bdugs pas// rgyu skar gnod pa 'joms par byed// kha dog lnga yi skud pa la// rig sngags stong phrag bdun bzlas nas// gang gi mgul lam dpung pa las// bcings pas byang stems las grol byed// mi bzad gdon gyis nyen pa la// sngags kyi chu yis lus bkrus nas// gu gul yungs nag yi dags skra// khwa yi gshog pa rma bya'i sha / ce sbyang rtug pa sngags bcas pa'i// bdugs pas nges par thar bar byed// rmi lam sdig pa'i mtshan ma mthong // gtsang ma'i gos gyon dris bdugs te// shar du mngon par phyogs pa yis// rig sngags brgya rtsa brgyad bzlas pa'i// chu yis khrus byas dge ba dang // sdig med dpal dang ldan par byed// dpal rdo rje rnam par 'joms pa'i las sna tshogs sgrub pa'i cho ga rdzogs so// // paN+Di ta chen po dz+nyA na shrI dang / lo tsA ba rab zhis bsgyur ba'o// 