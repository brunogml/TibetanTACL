@// rig sngags gtad pa'i cho ga bzhugs/ 'phags pa gos sngon po can la phyag 'tshal lo// gos sngon can la phyag 'tshal nas// rig sngags gtad pa'i cho ga ni// rgyud chen mdo dang mi 'gal bar// bdag gis dran phyir bri bar bya// dam tshig ldan pa'i slob dpon gyis// dang por bsnyen par bya ba ni// maN+Dal mchod yon mchod pa dang // tshul bzhin gtor ma bshams nas ni// dam tshig dkyil 'khor gsal bskyed la// ye shes lha ni spyan drangs la// mchod pa lnga yis mchod de bstod// maN+Dal steng du sku gzugs gzhag // dam tshig lha ru byin brlabs nas// sgo bzhi'i sngags dang phyag rgya yis// gnyis med gos sngon bstim byas la// mchod dang bstod pa gong bzhin bya// med na maN+Dal dkyil 'khor la// pad+ma 'dab brgyad legs bris la// de dbus hUM gi 'phro 'du las// dam tshig lha ru bskyed byas nas// rang bzhin dkyil 'khor bstim zhing mchod// de nas bzlas pa bya ba ni// 'bum mam khri yi bar du bzlas// mtshan ma byung na dkyil 'khor brtsam// dang por sa gzhi brtag byas la// khru gang yang na khru do ru// brus nas skyon rnams bsal bar bya// nang du nor bu rin chen gzhug // 'thas par bcag la dri yis byug // lha yi dkyil 'khor bskyed byas la// sa yi lha mo brtan ma la// mchod bstod gsol btab bka' yang bsgo// dam tshig can gyi srung ma la// gtor ma sbyin la phrin las gzhol// pus btsugs lag tu spos thogs la// ye shes lha la gsol ba gdab// de nas sa yi bgegs rnams kyang // drag po'i sngags kyis bskrad par bya// skyon bral dngul gyi bum pa ni// lto ba che la mgrin pa ring // rgyan dang mchu ni rdzogs byas la// byin brlabs gos sngon lhar bskyed cing // spyan drangs mchod yon mchod pas mchod// bzlas pa brgya ni rtsa brgyad bya// de nas dkyil 'khor sta gon ni// me tog bkram zhing gsang sngags bzlas// gdan dang lha ru bskyed byas la// de la mchod cing gsol ba gdab// lan gsum rab tu brjod par bya// de nas blo ldan slob ma la// khrus byas lus ni dris byugs la// me tog thogs la phyag 'tshal gzhug // gsol gdab gnang ba sbyin pa dang // skyabs 'gro sdig bshags la sogs kun// yan lag bdun pa nyid kyang brjod// slob dpon gyis brjod slob mas nyan// de nas sems bskyed cho ga ni// slob dpon slob ma gnyis kas bzlas// de ltar slob ma snod ldan la// dpral ba mgrin pa snying ga ru// dri yi thig le gsum byas la// nyi ma zla ba pad+ma gsum// snying ga la sogs dgod par bya// oM AHhUM gi yi ge las// 'bras bu sku gsung thugs lhar bsgom// me tog spos la sogs pas mchod// srung skud la sogs sbyin byas la// chos bshad rmi lam brtag par bya// nang par sngar langs dkyil 'khor bri// 'dab ma brgyad pa'i dkyil 'khor la// dbus su gos sngon dgod par bya// d+hU pe la sogs lha mo dang // sgo ba bzhi yang dgod par bya// ba dan la sogs rgyan rnams dang // mchod pa gtor ma dgram par bya// de nas ting 'dzin tshul bskyed la// gzhug pa'i cho ga bya ba ni// gtor ma btang la 'thor 'thung bya// gsol btab gdong g.yogs bcings pa dang // bka' bsgo me tog dor byas la// mig phye lha yi ngo yang bstan// de nas rig pa'i dbang bskur te// dang por bum pa lag thogs la// bkra shis glur blangs bum dbang bskur// oM sid+d+hi sid+d+hi zhes bzlas// de nas sngags ring gi mjug la// a b+hi Shiny+tsA zhes btags la// chu yi de ni dbang bskur ro// de nas dbu rgyan la sogs pa// bya ba'i rgyud dang mthun pa yi// byas la rjes su gnang ba sbyin// de nas bskyed pa'i rim pa la sogs pa thams cad bslab la// de nas lha la mchod bstod bya// de nas zhi ba'i sbyin sreg bya// de nas gos sngon can bsgrub cing // bye brag gi ni las thams cad sgrub tu rung ngo // de nas yi ge brgya pa bzlas shing dkyil 'khor bsdu ba la sogs pa bya'o// rig sngags gtad pa'i cho ga rdzogs so// // rgya gar gyi mkhan po nag po pa dang / tshul khrims rgyal bas bsgyur cing gtan la phab pa'o// 