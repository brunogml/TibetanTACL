@#// bcom ldan 'das thugs rje chen po la phyag 'tshal lo// gang zhig byang chub sems bskyed na// bdag gam gzhan gyi don 'jug pa// de tshe shes dang mi shes pas// dri ma rab tu mang skye 'gyur// de la mgon po spyan ras gzigs// thugs rje chen pos byin brlabs pa// ye shes bdud rtsi'i chu rgyun gyis// bkru ba dam pa 'dir bshad do// rab tu gnas pa mchog gnas pa'i// rten gang byin gyis brlabs pa zhig // mdun bdar me tog bdug spos sogs// mchod pa du mas legs mchod bya// phyogs bcu dus gsum gshegs pa yi// rgyal ba sras bcas rin chen gsum// sprin gyi phung po ltar dkrigs pas// nam mkha'i ngos la gang bar blta// nyes dmigs rnam pa mang dran pas// gdung ba'i yid kyi 'gyod pas ni// thog med nas bsags sdig pa'i tshogs// ma lus so sor bshags shing bsdam// 'gro ba dge ba'i rtsa rnams la// rjes su yid byed yi rang ba// 'di ni bsam mi khyab pa'i las// ming las phun tshogs khyad par 'dod// de nas 'phags tshogs spyan sngar bdag // gus pas phyag 'tshal rab dang bas// sdig ldan bdag la skyabs pa'i phyir// thugs rje chen pos dgongs su gsol// gti mug thibs pos non pa bdag // mi bzad sdig pa'i dbang gyur te// 'gro ba ngan song nges pa'i sar// gnon mi za bar myur ltung 'gyur// de bas skyob pa rnams kyi mthus// mgon med bdag gi gnas skabs 'di// gzigs nas myur du bskyab tu gsol// khyed las skyabs gzhan bdag ma mchis// de ltar sna tshogs gdungs pa yis// smre sngags du mas smre brjod la// rtse gcig ma yengs thal sbyar nas// re ba'i yid kyis mdun du 'dug // de tshe lha mchog 'dus pa yi// tshogs rnams thugs rje'i thugs bskyod de// de dag las sprul 'jig rten mgon// dkar bzang bum pa 'dzin 'ongs bsam// yang ni mi phyed dad ngad dang // mchod byas gsol ba gdab par bya// de rjes mgon po'i thugs ka nas// 'od phyung mi 'jigs sbyin pa'i sgras// dbyings 'byin dri ma bsal ba dang // bkrus dang yongs su sbyang ba bya// de las 'od zer rnon po yis// dri ma bsregs pa dang pos te// bdud rtsi'i chu rgyun phreng ba yis// bkru ba gang yin gnyis pa'o// yang dag ye shes mnyam gzhag la// mnyam 'jog yongs su sbyong ba bshad// dag dang dri med 'od gsal dang // sgrub pa las la sbyar ba yis// don bsgrub nas ni dkyil 'khor gnyis// slar bdag snying gar bsdu bar bya// dri ma rnam dag gi cho ga rdzogs so// 